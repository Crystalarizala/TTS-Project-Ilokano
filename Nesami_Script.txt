Operation Medalla Cartel (Umuna a Paset):

NAKATUGAW nga agmaymaysa iti bassit a lamisaan iti bassit a kuarto. Iti sangona, adda one-way mirror. Ammona nga adda mangbuybuya kenkuana dita. No apay nga adda ditoy, mariribukan pay laeng.

Nagdumog iti lamisaan. Kellaat a naulaw. Kasla agalimbadaw. Kasla sinulnot ti nagkakamang a tubo ti pakabuklanna…

Nakapigpigsa tiungor ti Black Hawk a helicopter a nakaparpardas nga agpababa. Maur-uram ti nadadaelen a rotor daytoy iti likud.

“Mayday! Mayday!” inradio ti piloto.

Sumanengseng dagiti bala ti AK-47 a naggapu iti nagduduma a direksion manipud iti baba. Kumanaltiing met dagiti kapsula nga aggapu iti M60E4 a machine gun iti saan nga agsarday a panagpaltog ti gunner-da kadagiti kabusor iti baba.

Agiikkisda amin a naglugan iti helikopter nangnangruna ken ni Lt. Presley, ti kakaisuna a babai iti team-da. Nagsaganada iti crash landing, ngem agik-ikkis latta ti babai.

“Lieutenant! Calm down! Lieutenant!” inriawna iti kaduada a babai.

“We all gonna die! We all gonna die,” inyikkis ni Lt. Presley nga insangit.

“Teniente!” ginammatanna ti agsumbangir nga abaga ti babai sa yinugyogna.  “No one is gonna die! Understand? No one!”

Nanabtuog a nagdisso ti helikopter. Naipugso ti makapleng a kanalbuong ken makasisirap a lawag. Nalidem ti amin a makitana. Agas-asuk ti kasla maysan a  rurog a Black Hawk. Nakitana ti sumagmamano a naiwarang a kaduana iti asideg ti helikopter. Timmakder. Awan ti mariknana, uray no nadigos iti bukodna a dara.

“Lieutenant Villa! Lieutenant Villa, take cover!” kasla am-ammangaw ti pannakangngegma iti ikkis ti koronelna. Ngem saan a nangipangag. Timmakder uray no saan nga agressat ti kumanalbuong a panagbusi dagiti paltog. Binagkatna ti maysa a soldado. Impanna iti natalged a disso. Sa tinarayna manen ti maysa. Sa maysa manen. Tallo. Uppat.

“Lieutenant Villa, help!” naitubong ti napigsa a timek ni Lt. Presley iti lapayagna.

Timmaliaw. Nakitana ni Lt. Presley a napandagan iti paset ti nadadael a helikopter. Natikaw. Itarayna iti natalged a disso ti baklayna a kaduada ket sublianna ni Lt. Presley? Intuloyna ti timmaray. Sa sinublianna ni Lt. Presley. Ngem nakapuyen. Pinilitna latta ti nagna. Pagam-ammuam ta nakarikna iti napudot a banag a simmari iti barukongna. Nakusbo…

Intangwana ti rupana. Nagsung-ab. Limmang-ab iti nabuslon nga angin a pangallangonna iti angesna.

Kasla nakalawlawag manen iti panunotna daydi a pasamak. Nasab-itan iti Purple Heart Medal. Dina ammo no ania dagiti simmaruno a napasamak. Ngem kunada a lima ti nakalasat, lima met ti natay a kakaduana. Awan panagduaduana, ni Lt. Presley ti maysa kadagitoy. Ket agingga ita, al-alia a dina pulos maitarayan ti napasamak.

Nagdumog manen. Ket pilit a linagipna dagiti napasamak sakbay a nakadanon iti daytoy a kuarto…

DIMTENG iti balayda. Linukatanna ti ridawda. Impalawlawna ti panagkitana a kasla adda sapsapulenna. Kanayon nga aramidenna dayta no sumangpet. Narigat ti di agannad. Naulimek iti uneg ti balay malaksid iti danarudor ti AC iti ruar. Agsalsala a kasla asuk ti angin nga ipugpugso ti exhaust fan. Simrek. Inrikepna ti ridaw. Nariknana a dagus ti lamiis. Kasungani ti kinapudot, a dinegdegan pay ti nangato a humidity, iti ruar. Agnaedda ken Remy iti asideg ti desierto iti Camp Pendleton, California, maysa kadagiti kadakkelan a US Marine Base iti America.

Tinaldiapanna ti relo iti diding; ala unan iti malem. Nagturong iti kosina.

Iti kinaulimek ti balay, ipapanna a matmaturog ni Remy iti ngato. Alas kuatron itay simmangpet daytoy itay agsapa. Maysa a nurse, agtrabaho iti military hospital. Dina kayat a singaen ti naimas a turog daytoy. Sa maysa, naibagana itay sumrek iti trabahona a marabiyan a sumangpet ta mapanda koma agiinum kadagiti ka-squadron-na. Kayatna nga agtitiponda ta maudin daytoy nga aldawna iti US Marine Corps. Nalpasen ti misionda idiay Iraq. Dina metten kayat ti agsubli iti Afghanistan, isu a pinilina nga in-resign ti komisionna nga opisial kalpasan ti nasurok a walo a tawenna iti serbisio.

Inuyosna ti desert comouflage nga unipormena. Inwagsakna sa imbatona iti sopa iti salas. Nagturong iti refrigerator. Linukatanna sa nanglengnges iti Corona a serbesa. Linukatanna, nagturong iti den, intangguapna ti serbesa, pinidutna ti remote control, biagenna koma ti TV ngem nagbabawi; impusotna ketdi ti bagina iti sopa. Timpliak ti serbesa iti pantalonna ket napa-shit a nangtimpag iti nabasa a pantalonna.

Timmakder. Timmamdag iti tawa. Nasulek ti imatangna iti kaarrubana a nakauniporme a kas Marine; agturong daytoy iti luganna.

Nariknana ti kasla pannakauyos ti angesna. Liningayna ti unipormena iti sopa. Mariknana lattan ti panagkutukot dagiti tumengna. Isu pay laeng ti ikukutukot iti panunotna no ania itan ti aramidenna. Nagikkat iti Marine nga awan man laeng ti planona. Uray no kinaam-amakna ti tunggal kanito a kaaddana iti serbisio, nagbalin met daytoy a paset ti biagna. Maymaysa laeng ti adda iti panunotna, dina kayat a maipada ti biagna iti nagbalin a nariribuk a biag dagiti dadakkelna.

Ket umagibas manen kenkuana ti semsem ken gura iti pannakalagipna kadagiti nagannak kenkuana, kadagiti adu a nagkuranganda kenkuana. Agpadpada dagitoy a nangisubsob iti bagbagida iti trabahoda gapu iti maymaysa laeng a rason: ti makaaon iti nakayanakanda a kinakurapay idiay Filipinas. Kayat dagitoy nga agbalbaliw ti biagda. Kayat dagitoy nga ipaayan iti nasaysayaat a masakbayan. Dida kano kayat a maitulad kadakuada a nalalais gapu iti kinapanglaw ti biagda iti Filipinas. Inkarida a saan a maulit dayta a biagda iti America.

Apresiarenna dayta nga arapaapda para kenkuana. Ngem impaidamda met kenkuana ti pagrebbenganda a kas nagannak. Ken nagsisina ti lubongda.  Ti inana, nabati iti Hawaii, iti isla ti Oahu. Ti amana, naisadsad iti Las Vegas, siudad a nagpupuniponan ti amin a kita ti panagbasol. Isuna, simrek iti US Marine. Saan a gapu iti ayatna a mangsaluad iti patinayon a panagwaywayas ti America, wenno iti itutulongna iti lubong a mangsalaknib kadagiti mairurumen nga umili iti ima dagiti nadangkok a diktador. Simrek iti serbisio ta kayatna laeng ti maipusing iti nariribuk a biag dagiti nagannak kenkuana.

Agsubli koman iti sopa idi naibuang iti lapayagna ti magaggagaran nga anangsab ken areng-eng. Nakigtot. Nagallingag. Aggapu iti ngato?

Napan iti sakaanan ti agdan. Timmangad. Pimmigsa ti areng-eng. Nariknana ti panagkikinnamat dagiti angesna, babassit nga anges a nagin-inut a dimmadakkel. Agbitekbiteken iti napigsa ti barukongna. Saggatlo a pangal nga inaskawna ti agdan a nagpangato. Pumigpigsa met ti anangsab ken ranitrit ti kama.

Iti apagkimat, addan iti siudad ti Fallujah iti Iraq. Iti kangitingitan ti house-to-house search kadagiti enemy combatants, iti maysa a balay a sinerrekna, nangngegna ti ikkis ti maysa a babai, ti ranitrit ti kama, ti katawa ti maysa a lalaki. Kinugtaranna ti ridaw; naipasabat kenkuana ti kapadpadana a US Marine, nakababa ti pantalonna, ken nakarabaw iti agik-ikkis a babai. Maysa a naganus a balasang.

“Corporal!” inyikkisna.

Saan a dimngeg ti lalaki. Kasla napukawen ti ulona iti rabaw ti babai. Nagsabat dagiti matada iti babai nga Iraqi. Nalmes iti lua daytoy. Agpakpakaasi. Agik-ikkis.

Agtigtigerger dagiti imana a nanggutta iti kuelio ti uniporme ti korporal. Naltotan ti korporal iti pannakaet-et ti tengngedna, imbaltogna iti datar. Ginammatanna ti ules iti kama, impuruakna iti babai sa inseniasna a pumanaw. Sipapardas ti babai nga agsangsangit a timmaray a rimmuar iti kuarto. Agtigtigerger pay laeng a nangsango iti korporal. Inasutna ti 9MIL-na, inkasana sa impaturongna iti ulo ti korporal.

Saan a nagun-uni ti korporal. Sibubuteng a nangsallukob iti ulona a kasla nangaklonen iti gasatna. Pagam-ammuan, bimtak ti makatitileng a bomba. Nagunggon ti kongkreto a balay sa nagsasaganad ti kanalbuong dagiti nagduduma a busi ti paltog.

“John, no... John, please... no,” kasla naglawag ti panunotna iti makatitileng nga ikkis ni Remy. Addan iti kuartoda ken Remy. Agsangsangit, silalamolamo daytoy a siaarakup kenkuana.

Umanal-al. Agkebbakebba. Agdardara ti gemgemna. Iti datar, naudatal ti maysa a lamolamo a lalaki. Agdardara ti rupana. No ania ti napasamak, dina matandaanan. Agbaybayo pay laeng ti barukongna.

“John!” saning-i manen ni Remy.

Nagtugaw. Dadakkel latta dagiti agkikinnamat nga angesna. Kinagatna dagiti bibigna. Nagareng-eng ti lalaki a mangikarkarigatan a tumakder.

Timmakder. Agtigtigerger dagiti takiagna. Immasideg iti Puraw a lamolamo ken daradara. Nagatras ti Puraw a nangikuros kadagiti takiagna iti rupana. Agkinkintayeg ti lalaki. Am-ammona daytoy. Ni Ricky. Kaduana iti U.S. Marine. Maysa a Major.

“John… Please leave him alone!”

Naggilap manen a nagsubli iti panunotna iti siudad ti Fallujah. Dumalugudog dagiti agsasaruno a kanalbuong iti aglawlaw. Matimudna pay ti sayengseng dagiti bala nga aglabas. Iti sangona, agtigtigerger ti korporal. Nakadeppel ti paltogna iti ulo daytoy. Nayugyog manen ti kongkreto a balay, ket mangrugin a malusdoy. Ginammatanna ti korporal.

“Move, Corporal!” inriawna sa ginuyodna daytoy ket nagdardarasda a rimmuar iti maur-uram ken marmarpuogen a balay.

“John, please…!” naitubong manen iti lapayagna ti sangit ni Remy.

Immanges iti nauneg. Nagin-inut a nagkalma ti angesna. Imbabana ti takiagna. Nakakuros pay laeng ti takiag ti lalaki iti rupana. Minatmatanna ni Remy a nakatakder iti sangona. Nagkidem iti pannakaamirisna a silalamolamo daytoy. Ginaw-atna ti roba iti rabaw ti kama sa imbatona ken ni Remy.

Minatamatanna ni Remy a mangibungbungonen iti roba iti bagina.  Mapugsapugsaten ti saning-i daytoy. Nagsabat dagiti matada. Iti likudan dagiti kayumangi a bukel ti mata daytoy, nayurit ti gumawgawawa nga araraw. Napnuan saem.

Naggunay dagiti bibigna, ngem awan ti simngaw a balikas. Inyaprosna ketdi ti dakulapna iti aglingling-et a rupana.

Nagpusipos; nagturong iti ridaw. Inlibagna nga inrikep apaman a nakaruar. Nagkidem iti pannakadanonna iti lulonan ti maudi a pangal ti agdan. Ket addayta manen ti rupa ti korporal a nangrames iti babai nga Iraqi. Nagin-inut a nangmesmes. Ket nariknana manen ti rurodna iti bagina. Saan a nainkalintegan ti inaramidna.

Binaybay-anna ti korporal iti inaramid daytoy. Dina inreport iti commanding officer-na. Ket naikupin a kasla awan aniamanna ti napasamak. Ngem nagbalin dayta a rurog ti konsensiana, a nangmantsa iti naindaklan a serbisiona iti US Marine. Ket ni Korporal Patrick Sanders a nangrames iti balasang nga Iraqi, nagbalin a decorated war hero iti tay-ak ti paggugubatan iti Iraq ken Afghanistan.

Immulog. Pinidutna ti unipormena, insuotna sa pinunasanna dagiti dara ni Ricky iti imana. Rimmuar. Nangngegna ti nakapuy a panangawag kenkuana ni Remy.

Simmalpa iti Hummer H2 a luganna. Intawwekna ti tulbek iti tutulbekan sa pinaandarna ti lugan. Makapleng ti naikkis ken makapatigerger nga ungor a naggapu iti na-revised a Magna Flow Specialty Race Mufflers ti Hummer.  Pinaddakanna nga insagad iti datar ti siliniador, imkis ti lugan iti panaganit-it dagiti 24-inch nga akaba a ligay a nangibati iti puraw nga asuk ken nangisit a naguyasan ti goma.

Simrek iti H5 freeway ket ad-addan a simyag ti luganna a nakitipon iti mangrugin nga agpuskol a trapiko. Kasla nagdait iti freeway iti nasukansukat a lane a linasatna. Nakaparpardas ti panagpatarayna. Awan iti bukodna a panunotna. Maymaysa laeng ti mariknana. Umap-apuy a pungtot. Kayatna ti umadayo. Ngem papananna? Awan ti mabalinna a paglemmengan. Ta ammona a saannanto a maitarayan ti napait a lagip a gapu ti nagsinaan dagiti nagannak kenkuana. Sa itan, nadadael metten iti bukodna a biag.

Dina ammon no mano a milia ti nadaliasatna. Alawaaw ti panunotna iti napegges a panangpampanurnorna iti freeway. Awan iti puotna a sumagmamanon a minuto a sursuroten ti California Highway Patrol. Um-umkis ti sirena a mangip-ipus kenkuana.

“Driver in the Black Hummer, pull over...! Driver in the Black Hummer, pull over!” nagallangogan ti loud speaker a naggapu iti California Highway Patrol.

Uray no um-umkis ti muffler ti luganna, nabatad a nangngegna dayta a timek. Liningayna ti back mirror ket naipasabat kadagiti matana ti nalabaga nga aggilapgilap a silaw iti ngato ti lugan ti California Highway Patrol. Inalay-ayanna ti dapanna iti siliniador, nag-signal nga agpaigid.  Nagsardeng iti emergency lane service ti freeway.

“Driver... stay inside...  Raise both hands where I could see them!” imbilin ti polis bayat ti yaasideg daytoy iti ‘yanna, nakaasut daytoy iti paltogna.

Inngatona dagiti dua nga imana.

Nailukat ti ridaw ti Hummer.

“Slowly get off the car... no sudden moves!” naturay latta ti timek ti patrolman.

In-inayad a dimsaag a nakangato pay laeng dagiti imana.

“Did you know how fast you were driving, Capt?” nadayawen ti timek ti polis iti pannakailasin daytoy nga opisial iti US Marine.

“So fast, officer,” insungbatna. “And I’m sorry...”

“One hundred miles an hour... too dangerous, Capt. Have you been drinking?” Intammidaw ti polis ti ulona iti uneg ti driver side ti Hummer. Sa insublat daytoy ti likud. Kalpasanna, inangot daytoy.

“Half a bottle of beer, officer...”

“Not enough to cloud your judgement... Rush of adrenalin, Capt?” Timmallikud ti patrolman ket idi agsubli, iggemnan ti breathalyzer. “Standard procedure, Capt. You can refuse but I have to arrest you and take you to the precinct for blood alcohol content test.”

Saan a simmungbat. Immanges iti nauneg sa nagpug-aw iti breathalyzer. Kinita ti patrolman ti nakarekord a numero: .02%. Immisem. Maibilang a DUI no ti blood alcohol content ket .08%.

“I’m giving you a break this time, Capt. Ipagpagapuk laeng iti panagraemko iti panagserbim iti pagiliam. Ngem no addanto pay sumaruno, I’ll fine you to the extent of the law.”  Immisem ti polis ket inyawatna ti tiket. “Slow down, and drive carefully.”

Timmallikuden ti polis.

Immanges iti nauneg. Kinitana ti tiketna. Speeding ticket. Nailanad laeng a simmobra iti sangapulo a milia ti panagpatarayna imbes a tallopulo a milia. Nagsubli iti luganna. Insadagna dagiti imana iti manibela. Imbakalna ti panagkitana iti agsumbangir a kabambantayan a nawatiwat a freeway. Dina ammo no sadino ti papananna.

Nagkidem. Ket nagalintatao ti rupa ni Remy. Saan a ti Remy nga adda iti sidong ti sabali a lalaki no di ket ti Remy nga iti damo pay laeng a nakitana, nakuldingen ti pusona. Ti ninamnamana a babai nga ikallaysana.

Manon a tawen nga agayan-ayatda? Liman a tawen. Sangkarengreng ni Remy no apay nga agingga ita ket agayan-ayatda laeng iti laksid nga agdendennadan. Namin-adun a pinennek daytoy no talaga met laeng nga ay-ayatenna. Ken no apay nga iti las-ud ti lima a tawen, awan pay ti engagement ring-da.

Ania ti rasonna? Saan pay a nakasagana. Agpapaay iti serbisio, agsinsinnublat ti Iraq ken Afghanistan a pakaideployanna. Napeggad unay dagiti asignment-na ket dina kayat a mabalo a dagus ni Remy. Ngem inulbodna ni Remy. Ammona, masiguradona, nga iti uray kaano man, saanto a nakasagana a makikallaysa. Dina kayat a mapasamak kenkuana ti nasaksianna a nalaad a matrimonio dagiti nagannak kenkuana.

Ngem ay-ayatenna ti balasang. Ket pinatangkenna ti pakinakemna. Inturedna ti nangiparintumeng iti sakaanan ni Remy a nangkiddaw iti panangikallaysa daytoy kenkuana. Napalaus ti ragsak ni Remy a nangawat ken nangisuot iti engagement ring nga inyawatna. Pinilina ti Pebrero 14 a panagkasarda. Aldaw dagiti Puso.

Nagtulaganda ti panagnaed ni Remy iti balayna. Idi damo, anian a ragsakda. Ket impapanna nga agtalinaed a kasta agingga iti panagkasarda, ken iti agnanayon kalpasan dayta. Ngem nagbiddut. Sumagmamano laeng a bulan a panagdennada, nagin-inut a nagbaliw ti riknana. Dina ammo no apay. Kasla sinalipengpengan ti buteng.

Bimmaaw. Agingga a nain-inut a nayadayo kenkuana ni Remy. Nga isu ngata ti nakaitundaan ti sabali a lalaki iti bukodda a kuarto.

Nagkidem. Ngem ti ladawan dagiti nagannak kenkuana ti nagalintatao iti panunotna. Nalangto latta iti lagipna dagiti saan nga agsarday panagap-apa dagitoy ken ti panangbabbabalaw ti tungal maysa kadakuada kadagiti nagbiddutanda. Agpadada a natangig, awan mayat nga agpakumbaba. Walo a tawenen a dina nakita ida. Ngem kayatna nga agtalinaed a kasta. Kayatna a mawayawayaan ti panunotna kadagiti nalalaad a lagip.

Pinagandarna ti luganna. Nagbuelta. Nainayaden ti panagpatarayna a nagsubli iti balayna.

Nagtarusanna a napan linukatan ti drawer ti tokadorna. Pinidutna ti Glock .45 caliber agraman dagiti nakakahon pay laeng a bala. Inkabilna iti maletana.  Iserrana koman ti drawer ngem iti lansad daytoy, nailansa ti panagkitana kadagiti sumagmamano a di pay nalukatan a surat a naggapu iti amana. Awan ti gagarna a makaammo iti no ania man a mapaspasamak iti amana wenno iti ania man a kayatna nga ibaga wenno ipadamag daytoy. Ad-adda a natalinaay ti biagna no awan ti maammuanna a mapaspasamak iti amana. Ngem minuttalenganna dagiti sobre. Ket kamaudiananna, pinidutna nga impuruak iti maleta.

Naipayagsaw ti maysa a retrato. Minatmatanna. Retratoda ken Remy. Kasano a malipatanna dayta a buya? Nagbakasionda iti Las Vegas, iti revolving restaurant iti tuktok ti Stratosphere Tower Hotel & Casino a mangtantannawag iti nalayus iti lawag a siudad. Nakaparintumeng a nakaiggem iti diamond ring. Anian a sam-it ti isem ni Remy a pinaneknekan ti immuneg a kallidna. Inapirasna ti bibig ni Remy iti retrato sa impaklebna iti tokador.

Ginammatanna ti maudi a lupotna, inselselna iti maleta sa insiperna. Binitbitna ti maleta sa nagna a nagturong iti ridaw. Ngem nagsardeng. Nagpusipos. Nadlawna a naurnosen ti kuarto nga awan man laeng ti naibati a tugot ti riribuk a napasamak iti sumagmamano laeng nga oras a napalabas. Nagbalin daytoy a kuarto a paraiso ti ayan-ayatda ken Remy, a nagbalin nga impierno iti kamaudiananna. Immanges iti nauneg. Rimmuar ket inrikepna ti ridaw.

Immulog. Nagtarus iti salas. Iti suli, iti nasipnget a paset ti salas, adda pay laeng a nakatugaw ni Remy iti nakakitaanna iti isasangpetna. Nakadumog a nakatapaya dagiti dakulapna iti rupana.

Immanges iti nauneg sa impug-awna ti angin a nabunnong iti kaunggan ti barukongna tapno agtalna ti panagkebbakebbana manen.

“I guess, this is goodbye,” adda tigerger a naibinggas iti nalamuyot a timekna.

Ulimek.

“Ikararagko a sapay ta naragsakkayto ken Ricky...”

Kellaat a naibuang ti anug-og ni Remy. Timmakder. Nalabaga dagiti matana a nalayus iti lua. “I’m really sorry, John. So sorry...” kinuna ni Remy iti baet dagiti sainnekna.

“Don’t be sorry. It’s okay. Maawatanka... maawatak ti inaramidmo.” Natalna ti timekna nupay no adda pait a nairap-ing.

“Saanka a pumanaw. Balaymo daytoy. Siak ti rumbeng a pumanaw.”

“Kayatko ti umadayo iti daytoy a lugar. So, please stay. No ad-adda a maikari ni Ricky kenka ngem iti siak, maawatanka.”

Nagsangit manen ni Remy.

“Goodbye, Remy.” Timmallikuden. Awanen ti kiredna a mangdengdengngeg kadagiti saibbek ti babai. Bitbitna ti maletana a nagna a nagturong iti ridaw.

“John…!” impakamakam ni Remy.

Nagsardeng. Ngem saan a timmaliaw.

“Sakbay a pumanawka, kayatko la a maammuan: inayatnak kadi met laeng?”

Naklaat. Immanges iti nauneg sa intuloyna ti nagna.

Simmaruno ni Remy. “Please, John... You owe me that... Isu laeng ti kayatko a maammuan.” Agsansaninglot manen ni Remy.

Linukatanna ti ridaw. Iti yaaskawna iti ruar ti ridaw, nakapayat iti dakkel a sobre. Napaayas ket dina nabalanse ti bagina. Naigiddan ti panagbusi ti paltog. Napadata. Kas kapardas ti panagrupike ti paltog ti kapardasna met laeng a nagsardeng. Nangngegna ti daranudor ti lugan ken ti panagit-it dagiti goma iti napardas nga yaadayo ti ungor.

Ngem uray no apagkimat laeng ti pannakakitana, nailasinna ti lugan. Nangisit a Navigator. Licence plate: NEVADA 301-VAT.

Timmakder. Pinidutna ti sobre a napayatna. FedEx Overnight Delivery. Naggapu iti MAXI-CLEAN, INC. Isuna ti nakaiturongan ti surat. Kinitana ti aglawlaw. Mangrugin a rummuar dagiti kakaarrubana nga agturong iti balayna.

Nasinga iti nakapuy nga areng-eng a naggapu iti uneg. Timmaliaw. Nagsidduker. Ni Remy, nalayusen iti dara! Timmaray iti nakaudatalan ni Remy. Nakabukilad dagiti matana. Nakaapput ti maysa a dakulapna iti tengedna a paggapgapuan ti agsaysayasay a dara. Nakudrepen dagiti matana. Bimmessag ti rupana.

Inruarna ti Iphone-na. Indayalna ti 911.

“J-John,” nakapuy ti timek ni Remy.

Nagparintumeng. Inuksobna ti tisert sa impandagna iti tengnged ni Remy. Sinaklotna ti ulo daytoy. Nabessagen. Agalla-alla dagiti matana. Timmangad iti blanko a bubongan.

“Diosko,” nayesngawna iti umuna a gundaway sipud pay iti panagbaritona. Uray iti kaaddana iti kangitingitan ti pannakirupakna iti tay-ak ti paggugubatan, iti agngangabit a pannakatayna iti ima dagiti kabusorna, dina man laeng naawagan ti nagan ti Dios. Maymaysa laeng ti nagbalin a diosenna iti tengnga ti paggugubatan. Ti paltogna ken ti panagtalekna kadagiti kakaduana iti squadron-da. “No pudpudnoka, sadino man ti ‘yanmo, maymaysa laeng ti kiddawek kenka... Saanmo a palubosan a sumina ni Remy.”

“J-John...” nakapuyen ti timek ni Remy. “I'm r-really s-sorry for what I did.  I love you...” Limmukayen ti balasang.

Nagsasaruno dagiti makatitileng a sirena dagiti nagsangpet: Fire department, ambulansia, ken polisia. Adda pay ti US Marine Corps Criminal Investigation Division.

Nagsasaruno dagiti paramedics nga immasideg iti ‘yanna.

“Let her go, Sir... We'll takeover...” kamaribusoda a nangkita ken ni Remy.

Binungonda ni Remy iti nangisit a plastik. Binagkatda nga imparabaw iti stretcher sa ginuyodda nga inruar agingga iti lugan ti coroner.

Indawatna ti apagapaman a panagpakadana iti bangkay. Linukatan dagiti paramedics ti plastik sa immadayo da.

Minatmatanna ti nalusiawen a rupa ni Remy. Adu ti naimantsa a dara iti rupa ken tengngedna. Nangemkem.

NALUKAG ni John iti pannakailukat ti ridaw. Simrek ti maysa a natayag a kabambannuaganna a puraw a lalaki.  Iti nagmarantiddog nga insignia iti kuelio daytoy, ammona a warrant officer ti US Marine Corps. Nakaiggem iti folder.

“Good morning, Captain Villa,” inkablaaw ti lalaki.

“Masmasdaawak no ania ti interes ti US Marine iti daytoy a kaso, Mister Thompson,” insungbat ni John. “Napasamak ti krimen iti ruar ti jurisdiction ti US Marine.”

“You're still a Marine, Capt.”

“Honorably discharged, Mister Thompson,” insippaw nga inyatur ni John.

“Not until thirty days from now, Capt. You are on a terminal leave.  Kayatna a sawen, whatever you do, addaka pay laeng iti jurisdiction ti US Marine ken mabalin pay laeng a madusaka under the Uniform Code of Military Justice.”

“Ket ipapanmo nga adda pakainaigak iti napasamak a krimen?”

“Wen. Sika ti mismo a nakasaksi iti krimen.”

“Naibagakon kadakayo ti napasamak. Ania pay ti kayatyo a maammuan?”

“Saanmo a nakita dagiti pimmaltog?”

“Naikaglisak.”

“Adda nakarehistro a paltog iti naganmo, kapitan?”

“Glock .45 caliber.”

“Nasken a makitami.”

“Ta suspetsaak metten?”

“We just want to cover all grounds, Capt.”

“Isukokto kadakayo. Anything else? Adu pay dagiti nasken nga asikasuek.”

Immasideg ti Warrant Officer. Nangyaplag iti folder a naglaon iti retrato.

“Am-ammom dagitoy, Capt?  Kaano ti naudi a kontakmo kadakuada?”

Immulo ti darana apaman a nakitana dagiti ladawan. “Gaddem…” naingayemngemna.

(Padaanan ti tuloyna iti umay a lawas)

Operation Medalla Cartel (Maika-2 a Paset):

(Maika-2 a Paset)

“Agkutkotkay manen iti rugit,” inggaged ni Capt. John Villa.

“Agsalsaludsodak laeng, Capt.”

“Koronel Davis, Kapitan Smith, Sarhento Ramirez, ken Sarhento Cortez,” insungbat ni John sa tinangadna ti warrant officer. “No ania man ti kayatmo a paruaren, daddadaelem laeng ti panawenmo. Naimbestigakami idin, Mister Thompson, and we were cleared of any wrongdoing.”

“Gagayyemmo pay laeng ida, Capt?”

“Importante kadi?”

“Adda kadi posibilidad nga adda— uray no maysa laeng kadakuada— aggandat a mangpatay kenka wenno iti girlfriend-mo?”

Kinusilapanna ti warrant officer. “Mister Thompson, we are Marines, we are blood brothers, we protect each other. SEMPER FI, always faithful. Nalipatam kadin dayta?”

“I see... Ngem agingga ita ket sapsapulen pay laeng ti gobierno ti lima a milion a doliar a naggapu iti maysa kadagiti mansion ni Saddam.”

“Mister Thompson, ulitek manen, we were tried by the court of military justice and we’re cleared of all the charges. No awanen ti sabali pay a saludsodem, adda napateg a papanak.” Timmakder a nagturong iti ridaw.

“That’s all for now, Captain. But keep in touch. Ken ti Glock .45 a paltogmo, kasapulan nga isurendermo iti kasapaan a panawen.”

“Good day, Mister Thompson.” Ginammatanna ti seradura ti ridaw.

“Oh, maudi a saludsod, Capt.”

Nagsardeng.

“Am-ammom daytoy?”

Nagpusipos. Kellaat a nagburek ti darana iti pannakailasinna iti adda iti retrato nga iggem ti warrant officer. “Major Ricky Ramsay...” nakapuy ngem natangken ti panangisawangna iti dayta nagan. Kasano a malipatanna dayta a rupa? Iti uneg ti bukodna a kuarto, kadua daytoy ni Remy ken agpadada a silalamolamo. Nangmesmes.

“Nagpaagas iti military hospital gapu kadagiti sugat iti rupana.  You don’t happen to know what happened to him?”

Inlukat ni John ti ridaw ket dinardarasnan ti rimmuar.

“MASIGURADOM a saanmo a nakita dagiti pimmaltog?” inulit ni Detective Cruz ti saludsodna.

“Sorry, Detective, ngem sakbay a nakatakder ken nakataliawak iti kalsada, awanen ti lugan,” kinuna ni John. Adda iti Oceanside Police Department.

“That’s okay then. Ngem no kas pangarigan ta adda matandaanam nga uray no sangkabassit a banag a makatulong iti pannakatakuattayo iti kinaasino ti nangpaltog iti girlfriend-mo, awagannak laeng.” Inyawat ti detektib ti business card-na.

Nagtung-ed.

“Ken, wen gayam, adtoy ti paltogmo,” kinuna ti detektib sa inyawatna ti naiplastik a paltog.

“You searched my house and took things without my permission?” Saan nga inlinged ni John ti suronna.

Immisem ti detektib.  “Your house is a crime scene, Capt. We have the right to search and confiscate things as evidence without your consent.”

Inawat ni John ti paltogna.

“Ken dika madanagan, Capt, nadalus ti paltogmo. Saan nga isu ti naaramat iti krimen. Babaen ti preliminary report manipud iti crime lab, 9mm ti suspetsa a naaramat iti krimen.”

Nasdaaw ni John.

“You’re wrong, detective. AK 47 ti inaramat dagiti pimmaltog.”

“Kasano nga ammom nga AK 47?”

“Siguradok. Isu laeng dagita nga armas ti nangnangngegko iti innem a tawen a kaaddak iti Iraq ken Afghanistan.”

Sinagid ti detektib ti timidna sa nagpanunot. “AK-47 ken 9mm,” intanimitimna. “Dua nga igam ti naaramat. Ti 9mm ti timmama iti biktima.”

Nagpanunot ni John. Sakbay nga immay iti Oceanside Police Department, inamirisna dagiti nagdalanan dagiti bala iti sango ti balayna.  Sangapulo ti abut iti diding ngem puro ngato ti ridaw amin. Ti bala a timmama ken ni Remy, nairanta ngata nga agpaay kenkuana?

“No awanen ti saludsodyo, Detective, adda nasken a papanak.”

“Not so fast, Capt. Adda dua nga importante a tao nga intresado iti kasom,” kinuna ti detektib sa nagsenias iti no asino iti likudan ti one way mirror.

Nailukat ti ridaw.  Dua nga agpada a naka-coat and tie. Nakalalasin ti paltog nga agdudusol iti siketda. Agpadada a nakabitbit iti briefcase.

“He is all yours, gentlemen,” kinuna ni Detective Cruz ket rimmuaren iti kuarto.

“Thanks, Angelo,” agarup naggiddan dagiti dua a simmungbat.

Inyam-ammo dagiti dua ti bagbagida. Special Agent Donoteli ti Federal Bureau of Investigation ken Agent Rojas ti Drug Enforcement Agency.

Simken ti ad-addan a pannakasdaaw ni John. Pugpugtuanna no ania ti pakainaigan ti FBI ken DEA iti daytoy nga imbestigasion.

“Dimi kayat a madadael ti kanitom kadakami, Capt,” inrugi ti nangyam-ammo iti bagina nga Agent Donoteli. Inyaplagna iti lamisaan ti sumagmamano a ladawan. “Ti laeng kayatmi nga aramidem ket ilangaam ken ibagam no am-ammom dagitoy adda iti retrato.” Indissona ti umuna a retrato iti sango ni John.

Minatmatan ni John ti immuna a ladawan. Nagwingiwing. Awan ti pamalpalatpatanna. Maikadua, maikatlo, maikapat. Ngem awan latta ti mailangaanna. Tinangadna dagiti dua nga agent. Agsalsaludsod dagiti matana. Ngem saan a nagtimek dagiti dua. Indissoda manen ti sabali pay a retrato. Minatmatanna a naimbag. Dua dagiti adda iti ladawan. Dimmakkel dagiti matana.

“My dad…” Nakapuy ti timekna, intudona ti amana iti retrato.

“Ti kinaabayna?” sinaludsod ni Agent Rojas.

Nagwingiwing.

Nangidissoda manen iti sumaruno a retrato. Ti manen amana nga adda kaduana a sabali pay a lalaki.  Nakaamerikana ti lalaki. Nagwingiwing.

“Kaano ti naudi a pannakakitam wenno pannakisaritam ken ni Mister Villa, Capt?”

Nagpanunot ni John. Nalidem iti memoriana no kaano a naudi a nakitana ti amana. Masiguradona a sakbay a simrek iti US Marine Corps. “Nasuroken a walo a tawen,” insungbatna.

“Do you even know where your father is, and what’s going on with his life?” sinaludsod met ni Agent Donoteli.

“Ammok nga adda iti Las Vegas a mangimanmanehar iti bukodna a negosio, commercial cleaning services. Ngem no ania man ti mapaspasamak iti biagna, awan ti tarigagayko a mangammo.”

“That’s it?” inunton ni Agent Rojas.

Nagtung-ed ngem ad-adda itan a maburiboran ti panunotna.

Inalikumkom ni Agent Doneteli dagiti retrato sa inkabilna iti briefcase-na. “We suggest that you get a hold of your, Dad. And this is just a warning, Capt, because we have reasons to believe that one of those guys in the picture with your Dad is maybe trying to kill you. And the killing of your girlfriend maybe connected to it. We warn you to be very careful... and should any of those guys approach you or try to get hold of you, we need to know. You can call us 24 hours a day.” Inyawat dagiti dua dagiti business card-da.

Kasla nailansa ni John iti pagtugtugawanna. Agparparikna nga adda dakes a napasamak iti amana. “Dagiti kadua ni father-ko iti retrato, asinoda?” nasaludsodna.

“Armando Geoleti ti nataraki ti panagkawkawesna, pangulo ti Geoleti Mafia Family iti Las Vegas, Nevada idinto a ti barbasan a lalaki ket agnagan iti Gaspar Medalla, drug kingpin iti Tijuana, Mexico. Napeggadda nga agpadpada.”

“Ket ania ti koneksion ti amak kadakuada?”

“Irekomendami a nasaysayaat no ti amam ti kasaritam ta isu ti mangilawlawag iti amin kenka.”

IMPUG-AWNA ti agal-alikuno nga asuk ti tabakona. Nakatakder iti sango ti fireplace a mangbuybuya iti naikuadro a ladawan ti amana iti diding. Tunggal malagipna ti nagbalin a biag ti amana, makarikna latta iti rurod.  Sumken latta ti semsem iti kinatakrot ti amana a nangipaay kadakuada iti nam-ay nga inap-apalanna kadagiti kinaubinganna. Agbutbuteg ken marutayrutay dagiti aruatenna ti patinayon a maipinta iti lagipna no panunotenna ti panagubingna. Ngem iti laksid dagiti nagkurangan ti amana, adda met nailaga a panagraem. Gapu iti kinatakrot ken kinakapuy ti amana a nangsaranget kadagiti adu a karit ken pannubok ti biag, isu met ti nagbalin a sarukodna a nanglabsing iti amin a pagannurotan ti biag maragpatna laeng dagiti arapaapna. 

Timpuar ti isem iti rupana. Sinusopna manen ti nangina a tabakona a naggapu pay idiay Cuba sa impug-awna ti asuk a nabunnong iti ngiwatna. Binuyana ti asuk a nagpangato sa nagpuligos a nangbuya iti nadaeg nga opisinana.

Nagbalin a maysa kadagiti kabaknangan iti Tijuana, Mexico, siudad iti abay ti San Diego, California. Agtamed amin a politiko ken pannakabagi ti linteg kenkuana. Awan ti makaitured a mangkontra kenkuana. Awan ti makaitured a mangsalungasing iti ania man a pagayatanna. Agtungpalda amin iti ania man a kayatna.

Malaksid iti maysa nga estupido a Filipino. Ket agburek ti darana iti tungal malagipna daytoy.

Nasinga ti panagpampanunotna iti katok iti ridaw ken ti pannakaawag ti naganna. Timek ti pangulo ti security-na.  Pinastrekna. Simrek ti maysa a nabaneg ken natayag a lalaki a nakaibarikes iti 9MIL.

“Addan dagiti dua a naibaon iti Oceanside, senior,” kinuna ti nabaneg a lalaki.

“Pastrekem ida,” nabileg ti timekna. Nangipug-aw manen iti asuk.

“Jaime! Baldo! Entrar!” impukkaw ti pangulo ti security.

Dua a Mehikano ti simrek. Nagkurnoda iti sango ni Senior Medalla. Nakataltalnada iti sango ti lakay.

“Ania ti naiget a naibilin kadakayo iti misionyo, Jaime?” sinaludsod ti lakay.

“Nga awan ti masugatan wenno madangran, senior. A butbutngenmi laeng ti lalaki...” insungbat ti nataytayag.

“Ngem natay ti maysa a babai. Inosente a babai nga awan ti pakainaiganna iti daytoy a kaso! Aggagatel kadi laengen ti ramaymo a mangkalbit iti gatilio ti AK-47 a dimo panunoten a mangdangrankayo iti tao?” Immasideg ni Senior Medalla iti badigardna. Inasutna ti 9mm daytoy.

Immarakup ti buteng iti rupa kadagiti dua a kaserserrekna.

“S-Senior, iti ngato ti nangipaturongak iti paltog. Imposible a napuntaak ti babai. Ammoyo met a sharpshooter-ak, senior.” Agtigtigerger ti timek ti naawagan iti Jaime. “P-panagkunak ket adda sabali a pimmaltog...”

“Estupido! Siak itan ti lokuem?” impaturong ti lakay ti paltog ken ni Jaime.

“Por favor, senior,” nagparintumeng ni Jaime ket timmulad ti kaduana. “Por fa—“

Gimluong ti dua a makatitileng a putok. Naganeng-eng dagiti dua iti sakit.

“Saka laeng ita. Iti sumaruno, ditoy!” inyikkis ti lakay sa indeppelna ti bunganga ti paltog iti ulo ti maysa kadagiti nadalupo a taona. “Ipanmo ida iti ospital,” imbilinna iti badigardna. “Ikkam ida iti makalawas a panagpaungarda ta nasken nga agsublida iti California.”

LINAKTAW ni John ti amarilio a plastik a naipalawlaw iti sango ti balayna. Iti ridaw, inin-inayadna a linettat ti plastik a nai-tape iti ridaw. Linukatanna ti ridaw sa immuneg. Impalawlawna ti panagkitana. Naurnos ti uneg ti balay malaksid iti maletana a nakalukat iti asideg ti sango ti ridaw. Timmangkenen dagiti dara ni Remy iti datar a kayo. Iti rabaw ti center table, naiparabaw ti sapsapulenna. Nagturong iti center table.

“Freeze!” Nakigtot iti timek.  “And raise your hand...” Natangken ti bilin.

Inngatona dagiti imana.

“What the hell are you doing in here, Capt?  This is a crime scene and a restricted area.”

Nagpuligos.  Ni Detective Cruz ti Oceanside Police Department.  Nakaanges iti nalukay.

“Kasapulak laeng dayta a surat, detective.” Intudona ti nakasobre iti FedEx.

Apagapaman a nagpanunot ti detiktib sa insungbatna: “Okay, ngem agtalinaed ditoy, amangan laeng no kasapulanmi nga ebedensia.”

Pinidut ni John ti sobre. Linukatanna.

“Dear Mr. Villa,

Please be advised that your father, Mr. Arnel Villa is incarcerated at Clark County Detention Center, Las Vegas, Nevada.  Tomorrow, he will be transferred to a Federal Prison in Indian Springs.  Your father wanted to see you before his transfer.

Please call me at (702) 452-8231 if you would like me to arrange your transportation to and from the airport.

Sincerely,

Veronica Rodriguez,

Operations and Office Manager

MAXI-CLEAN, INC.

NAANNAYAS ti panagtayab ti Southwest Airlines iti ngato ti Mojave Desert. Iti itatannawagna iti tawa, naipasabat kadagiti matana dagiti naipattopattok a kasla kapas nga ulep iti tangatang. Iti babaenda, naturonturod dagiti kalbo a bantay. Ket iti yaasidegda iti siudad ti Las Vegas, ad-addan a naibaskag ti ladawan ti desierto ken bantay a nangsallukob iti siudad a dagiti laeng kaktus ti sitatakder a makikinkinnarit iti umap-apuy a darang. Iti panagpuligos ti eroplano a mangsurot iti nairanta a rota dagiti eroplano nga agdisso iti McCarran International Airport, naparaipusanna ti nangayed a buya ti Hoover Dam ken ti asul a danum ti Lake Mead, ti kadakkelan a man-made lake iti sibubukel nga America. Daytoy a dan-aw ti mangsalsalbar iti Las Vegas iti kasapulanna a danum a mangsuporta iti nasuroken a milion a katao. Iti lauden ti Hoover Dam, natangig a nakatakder ti nangato a bypass a rangtay gapu laeng iti didigra nga insangbay ti 9-11 ta imbes a lumasat dagiti lugan nga aggapu ken agawid iti Arizona iti rabaw ti Hoover Dam, agdaliasatdan iti daytoy a rangtay tapno masalakniban ti dam iti didigra manipud kadagiti terorista.

Nagkidem iti apagapaman ta mariknana ti panagapges dagiti matana. Nabannog. Saan a nakaturog iti umuna a rabii a pannakatay ni Remy. Agingga ita, saanna pay a napakaammuan dagiti nagannak ken kakabsat ti babai nga adda pay laeng idiay Filipinas. Saan a nasinged iti pamilia ti babai ta iti laeng telepono ti nagsasaritaanda. Dina ammo no kasano ti panangipadamagna iti napasamak ni Remy.

Asikasuennanto daytoy apaman a makasubli iti California. Adda ita iti tangatang nga agturong iti Las Vegas tapno makasarita ken makitana ti amana sakbay a mayakar iti Federal Prison iti Indian Springs. Kas inlanad ti amana kadagiti immun-una a suratna, a dina man laeng linuklukatan idi, naisaklang iti money laundering, napaneknekan a nagbasol ken nasentensiaan a maibalud iti lima a tawen.

Maay-ay kadi iti amana? Saan. Ammona ti galad daydiay.  Aramidenna ti amin tapno maragpatna ti kayatna. Ngem agturong iti Las Vegas ta kayatna a makasarita ti amana tapno maammuanna no adda pannakainaig ti kaadda ti amana iti pagbaludan iti pannakatay ni Remy. Kayatna nga ammuen no ania a peggad ti agur-uray kenkuana.

Itan, malagipna ti inana iti Hawaii, agpeggad kadi met ti biagna?

Adu ti kayatna a maammuan. Ken kayatna a kontaken ti gayyemna a detektib iti Las Vegas tapno maammuanna no asino ti akinlugan iti Navigator a nagluganan dagiti nangpatay ken ni Remy.

Apagsurok a maysa nga oras laeng, nakadanondan iti Las Vegas. Pinardasanna ti rimmuar iti eropuerto. Carry out baggage ti kargana ket saanen a nagturong iti baggage claim. Nagtarus iti pagurayan iti lugan.  Inawaganna ni Veronica, ti babai a nangipatulod ti overnight FedEx a surat.

Immattiderna ti naguray iti igid ti kalsada, iti sango dagiti matuyutoy a taxi iti atiddog a linia dagiti nagsangpet a turista nga agur-uray iti luganda. Impalpalawlawna ti panagkitana. Kayatna ti makasigurado. No agpayso nga adda pannakainaig ti amana iti napasamak ni Remy, amangan no agpeggad met ditoy. Narigaten no malib-at.

Kasta ti agtartaray iti panunotna idi kellaat nga adda nagsardeng iti sangona a nangisit a Lexus RX350.

(Padaanan ti tuloyna iti umay a lawas.)

Operation Medalla Cartel (Maika-3 a Paset):

Sipapardas a rimmuar ti maysa a natayag a babai nga ad-adda pay a pinatayag ti nangato ti takonna a sapatosna. Naipigket ti panagkita ni John iti nasippukel a pammagi ti babai a pinarangrang ti nakipet a paldana.

“Hola! Como esta, Mister Villa?” inkablaaw ti babai iti yaasideg daytoy kenkuana.

Saan a nakaasngaw a dagus ni John. Minatmatmatanna lattan ti babai. Masmasdaaw.

“Soy, Veronica,” inyawat ti babai ti dakulapna.

“Excuse me...” ti naalaw ni John a balikas.

“O, sorry. Siak ni Veronica, Veronica Rodriguez,” impalawag ti babai.

“O,” inyawat ni John ti imana. Nagalamanoda. Ngem naipigket pay laeng ti panagkitana iti bagi ni Veronica.  Dina ninamnama a naubing ken napintas ti mangsabat kenkuana.

“Pasensiakan, Mister Villa. Impagarupko ngamin nga amin a makasaritak ket Mehikano,” inyisemna a nagpadispensar. Inwarasna ti panagkitana a kasla adda sapsapulenna, sa sinaludsodna: “Ti maletayo, sir?”

“Awan. Daytoy laeng,” insungbat ni John sa inngatona ti bassit a maletana.

“Oh,” nayesngaw ni Veronica sa nagturong iti ridaw ti lugan.

“It’s okay,” inatipa ni John ti panangilukat koma ni Veronica ti ridaw.  “Saan a nasken nga aramidem dayta para kaniak.”

“Sorry ngem boss-ko ti father-mo, isu a boss-ka met,” inkalintegan ni Veronica.

“No,” inyatur ni John.  “Boss-mo ti amak, ngem awan ti pakainaigak iti negosiona.”

“Oh,” nayesngaw lattan ni Veronica.

Naggiddanda a simrek iti lugan.

PAMPANURNOREN ti luganda ti I-15 North. Inkiddawna ken ni Veronica ti panangitulnog daytoy kenkuana iti Clark County Detention Center. Naalikuteg dagiti matana. Palpaludipanna ti kasla naukisan a nambaan a luppo ni Veronica bayat ti panagmanmaneho daytoy.

“Karuprupam latta ni bosing, sir.” Binurak ni Veronica ti ulimek.

“Bosing?”

“Ni Senior Villa, ti daddy-yo, sir.... Ngem naguguapokayo nga amang.”

Limmabaga ni John.

“Manon a tawen nga agtrabtrabahoka iti Maxi-Clean, Veronica?”

“Vero, sir,” inyallawat ti babai.

“John...” inyaturna met.

Immisem ni Veronica.  “Sangapulo a tawen, s-- J-John...  Nangrugiak a para dalus... agingga a nakasursuroak iti English. Impromotnak ni Sir a superbisor. Ket iti napalabas a tallo a tawen, ad-addan a siak ti nangasikaso iti inaldaw nga operasion ti kompania.”

“Napintas siguro ti negosio. Naka-Lexus-ka pay...”

“Company car. Ken adda agur-uray kenka a luganmo, 2009 Cadillac Escalade...”

“Wow! A taste of luxury.” Immisem ni John.

“Idi... agingga iti na-involve ni bosing kadagiti...” kellaat a napugsat ti ibaga ni Veronica. Tinaliawna ni John sa kinunana: “Nasaysayaat met laeng no ni Senior Villa ti mangilawlawag kadakayo iti amin.” Immanges iti nauneg. “Diak la ammo no kaano a makapagpaut ti kompania. Inaldaw nga agpukpukaw ti operasion. Ad-adun ti magastos ngem ti mapastrek. Kuna ni bosing, dakayo kano laeng ti makasalbar.”

“No,” nagwingwing a napaisem ni John. Ngem isem a nabinggasan iti semsem ta malagipna manen ti kinaturay ti amana no adda kayatna. “Saanto a mapasamak dayta, Vero. Immayak, courtesy laeng a para kenkuana ta adda napateg a kayatko a maammuan. Do I care if he goes to jail?”

Saan a simmungbat ni Veronica. Nagwingiwing ni John. “Nasaysayaat pay siguro ta masiguradok nga awan ti maallilawna iti uneg ti pagbaludan.”

“Sorry, John,” nalab-ay ti timek ni Veronica. “Ngem nalabit, dimon am-ammo ti bukodmo nga ama.”

Liningay ni John ni Veronica ngem saan a timmaliaw daytoy. Naituon ti panagkitana iti freeway. Agarup masemsem iti imbaga ti babai. Dina am-ammo ti amana? Nagwingiwing. Ket ania ti ammo daytoy a babai iti amana? Masiguradona nga ad-adda nga am-ammona ti amana ngem iti daytoy a babai!

Manipud iti I-15, simrekda iti I-95 South sa simminada iti pagruaran iti Main St. nga agturong iti downtown Las Vegas.

“Nasayaat ni Senior Villa. Manangngaasi kadagiti empleadona. Nasurok a sangagasut ti empleado a mangnamnama kenkuana iti trabaho ken dagiti pay ginasut a pamiliada nga agsadsadag ken mangnamnama iti kompania. Kaasikamto pay no mabangkrap ti Maxi-Clean.”

Nagsardengda iti sango ti maysa a natayag a pasdek iti South Casino Center. Iti sangapulo a metro manipud iti likudanda, maysa a nangisit nga SUV a Denali ti nagsardeng, nagtalinaed dita ket binuybuya dagiti adda iti uneg ti ididissaag ni John iti lugan.

SIMREK iti bassit a kuarto a nadidingan iti sarming. Adda puraw a telepono a nakabitin iti diding iti kuarto a yanna ken iti bangir ti sarming a diding. Tumanaliaw ta awan pay ti amana. Dandani pay ketdi saan a nagtuloy a simrek iti detention center gapu iti kinaestrikto dagiti guardia. Innalada amin nga adda iti bolsana a maisubli met laeng iti iruruarna. Limmasat iti metal detector sa pay laeng kinapkapanda. Inkarina nga umuna ken maudi daytoy nga isasarungkarna iti amana.

Naglukat ti ridaw iti likudan ti sarming. Ti amana ti rimmuar. Adun ti nagbaliwan daytoy. Limmakay unayen ti langana. Nakuttong ken nalesseb dagiti matana. Narasay ti buok iti tuktok ti ulona ken naminar dagiti adun nga ubanna. Walo a tawen a saanda a nagkita.

Napamuttaleng ti lakay a nangmatmat kenkuana. Madamdama pay, nagin-inuten a nagarubos dagiti lua daytoy. Maay-ay koma a makakita iti kasta a langa ti amana, ngem nasemsem laeng. Malagipna latta ti patinayon a panangikalkalintegan dagitoy kadagiti ar-aramidenna. “Para kenka, anak... para kenka ti amin nga ar-aramidek,” maulit-ulit nga ibagbagana.

Ngem kenkuana, ania man nga aramiden ti amana, para met laeng iti bukod daytoy a bagi. Ti mangtun-oy iti managimbubukod a nangato nga rapaapna. Tapno raemenda isuna. Tapno dayawenda ti kinabaknang ken sanikuana. Tapno mapunas ti napait a lagip ti kinakurapay ken pannakailupitlupitna iti ilida a San Nicolas.

Nagtugaw ti lakay. Pinidut met ni John ti telepono.

“Agyamanak iti yuumaymo, anak,” kinuna ti lakay nga ad-addan ti panagarubos dagiti luana.

Kinutina laeng dagiti abagana.

“Maxi-Clean is in trouble. Dawatek nga imaneharmo...”

“Dayta ti napateg nga ibagam?” nasemsemen. “Pinatay ti diak am-ammo ti girlfriend-ko, adda kadi pakainaiganna iti pannakaibaludyo?”

Saan a nakatimek ti lakay.

“Kayatko a maammuan no kabusorko met dagiti kabusormo met. No agpeggad ti biagmi ken Mom.”

Immanges iti nauneg ti lakay.  “Ladingitek, nalabit a sika ti nairanta a patayenda. Basolko.”

“Asino dagiti kabusormo?”

“The less you know about them, the safer you would be. Isu a saan a nasken a maammuam, barok.”

“Ni Armando Geoleti?”

Nakita ni John ti pannakaipinta ti kigtot iti rupa ti amana.  “Kasano a naammuam?”

“No kayatmo a masalaknibak ti bagik, ken ni Mom, ken asino man a kayatda a pagibalsan gapu iti inaramidyo, nasken a maammuak dagiti kabusormo.”

“Pangulo ti Mafia family iti Las Vegas ni Armando Geoleti.”

“Kasano a nagam-ammokayo?”

“Nasursurok ti nagsugal gapu laeng iti tarigagayko a makatsamba a mangabak iti dakkel a gatad tapno adda nayon ti kuarta a gastosek iti kompania. Ngem ad-adda a nailumlomak. Nakautangak kadakuada iti innem a gasut a ribu.”

“Six hundred K?” inulitna a masmasdaaw. “Ita, agsingirdan kenka?”

“Awan pagbayadko. Uray ti balay, naka-process a ma-foreclosed iti agdama. Ngem kayatko a salbarem ti balay. Napateg unay kaniak nangnangruna kenka. Dimo ipalubos nga alaen ti banko.”

Nangemkem. “Asino pay dagiti kabusormo?” intuntonna.

“Ni Gaspar Medalla. Drug cartel kingpin iti Mexico. Isu ti gapuna a nakabaludak. Agpadada a napeggad. Impangtada a patayendak— patayenda dagiti ipatpategko iti biag— no saanko a mabayadan ti atrasok kadakuada...”

Napawingiwing ni John.

“Liklikam ida, barok. Pangngaasim.  Saanka a lumaban. Naibagakon kada Gaspar ken Armando nga awan ti pakainaigam iti ania man nga inaramidko.”

“Inutangda ti biag ni Remy!“

“Dispensarem, barok. Diak ninamnama nga agbanag a kastoy.”

“Saanka a pulos a nagbalbaliw. Natangigkayo latta. Managimbubukod. Ambisioso. Agpilpilit a sumang-at iti bantay a dimo kabaelan a kalay-aten.”

“No naimatangam koma ti naglasatak a kinakurapay, nalabit a maawatannak…”

Agsao koma pay ti amana ngem inakkalna ti auditibo iti lapayagna. Nagbang-es, sa indeppelna met laeng ti auditibo iti lapayagna. Ngem nangngegna, uray kasla apagasngaw laeng, ti timek ti amana.

“Adu ti kayatko nga ilawlawag kenka, barok.” Ti lakay ti immuna a nagsao. “Ngem limitado ti maibagak ta naka-record amin a pagsaritaanta ita. Kontakenkanto. Ngem diak la ammo no kasano.”

Imbaban ni John ti auditibo. Awanen ti reggetna a makisarita iti amana. Agsasao ti amana ngem awanen ti maawatanna. Tinapik daytoy ti sarming a dibision sa intudo daytoy ti auditibo ket nabasana ti bibig ti amana a nangibalikas iti: “Please.”

Arinkedkeden a nangpidut iti auditibo.

“Dua laeng a banag ti kidkiddawek kenka,” kinuna ti lakay. “Umuna, ti Maxi-Clean. Mabangkrap no awan ti mangasikaso. Sika laeng ti ammok a makasalbar. Saan a siak ti pangigapuam no di ketdi dagiti nasurok a sangagasut nga empleado a mangnamnama iti kompania a mangipaay iti pagbiagan ti pamiliada. Maikadua, ti balay iti Spanish Trail. Saanmo koma nga ipalubos nga alaen ti banko. Napateg unay daydiay. Para kenka. Please, anak!” Barbar ti timek ti lakay bayat ti pananglidlid daytoy kadagiti matana.

Nagwingiwing ni John.

“Ken pakawanennak koma kadagiti adu a nagkurangak ken nagbasolak kenka. I could have been a better father.”

Nagsabat dagiti matada. Agpakpakaasi dagiti mata ti lakay.

Imbaba ni John ti auditibo.

NAKATUGAWDA iti naiputputong a lamisaan iti suli iti uneg ti Red Lobster Restaurant iti nagsulian ti Flamingo ken Eastern. Alas tres iti malem isu a sumagmamano laeng ti tao.

Kadua ni John ni Detective Fred Coloma ti Las Vegas Metropolitan Police Department ken naka-assign iti Drug Task Force. Reserve Officer daytoy iti US Army ken naam-ammona iti Iraq idi na-activate ti unit-da ken nai-deploy iti paggugubatan. Agpada nga Ilocos Norte ti naggapuanda iti Filipinas, ngem saan a makapagsao ken makaawat daytoy iti Tagalog ken Ilokano ta maysa laeng ti tawenna idi umay iti America. Dagiti laeng dakes a balikas nga Ilokano ti nasursurona.

“You look like shit, lakay,” kinuna ni Detektib Coloma.

“Uray met ngata sika no sika ti pakapasamakan dagiti mapaspasamak kaniak,” inkalintegan ni John.

“Sorry, agang-angawak laeng.” Nagserioso ni Fred. “Nakasaritak ni Agent Donoteli ti FBI. Naagapadna a nagsaritakayo..”

Nagtung-ed ni John. “Iti Oceanside Police Department.”

“Segun kenkuana, nay-involve ni father-mo iti money laundering. Immannugot ti amam nga itipon ti drug cartel ti narugit a kuartada— kayatna a sawen dagiti naglakuanda iti drugs— iti nadalus a kuarta a mapaspastrek ti Maxi-Clean. Maysa daytoy a wagas a pangallilaw kadagiti pannakabagi ti linteg, tapno narigat a masukalan ti pannakayakar dagiti narugit a kuartada a mapan kadagiti nagduduma nga account iti nagduduma a pagilian kas iti Bahamas, Cayman Island, Panama, Venezuela, El Salvador ken dadduma pay. No dadduma, ag-import ni daddy-m kadagiti cleaning equipment ken cleaning chemicals. Ipatulodda ti kuarta uray no awanto met laeng ti maideliber a supply wenno equipment.”

“No kasta, narugit ti Maxi-Clean?”