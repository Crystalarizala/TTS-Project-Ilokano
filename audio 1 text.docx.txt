Rigat a sinagrap dagiti tripulante ti BRP Teresa Magbanua, imbutaktak ti PCG.Nakaro a bisin ken pannakawaw ti sinagrap dagiti tripulante ti BRP Teresa Magbanua (MRRV-9701) gapu iti ilegal a panangbangen dagiti puersa ti China kadagiti nangiwayat iti resupply mission iti Escoda Shoal idi napan a bulan.


Daytoy ti imbutaktak ti Philippine Coast Guard itay Septiembre 16, 2024, ket kinunada nga isu ti kangrunaan a makaigapu iti panagsanud ti BRP Teresa Magbanua iti Escoda Shoal, iti laksid ti gagarda a bantayan daytoy.


Segun iti PCG, nabaelanda pay ti nangiwayat iti resupply mission manipud idi Abril agingga iti Hulio. Ngem idi Agosto 26, didan nabaelan ti mangted iti suplay iti BRP Teresa Magbanua ta binangenan ida dagiti barko ti China Coast Guard ken People’s Liberation Army-Navy (PLA-N), ket isun ti nangrugian iti parikutda a suplay ti makan ken danum.


Segun ken ni pannakangiwat ti PCG Commodore Jay Tarriela, lugaw laeng ti ipapauneg dagiti tripulante iti las-ud ti tallo a lawas.


Nupay adda desalination machine ti BRP Teresa Magbanua, nagbalin latta a parikut ti danum ta gapu iti napaut a pannakausar daytoy, saanen a makaparnuay iti mainum a danum. Gapu iti daytoy, danum ti tudo laengen ti in-inumenda, ket no awan ti tudo, agalada iti danum manipud iti tedted ti aircondition sa ipaburekda.


Malaksid iti bisin ken waw, nasken a sumanglad ti BRP Teresa Magbanua gapu iti nadawel a panawen iti Palawan, ken tapno maipatarimaan dagiti nadadael a gapuanan ti panangdungpar dagiti barko ti CCG.


Impaganetget ni Tarriela a saan a pagtallikudan ti PCG wenno ti Armed Forces of the Philippines (AFP) ti kalintegan ti Filipinas iti West Philippine Sea, ket mangibaonda iti sabali a barko ti PCG iti Escoda Shoal. 


Legal Kadi nga Agassawa Dagiti Kinasar ni Dati a Mayor Alice Guo. Ania ti mapasamak kadagiti kasar nga inannong ni napatapuak a Bamban, Tarlac, mayor Alice Guo no mapaneknekan a saan a Filipino citizen daytoy dati a mayor?


Sinaludsod daytoy ni 4Ps Party-list Rep. JC Abalos idi rabii ti Lunes, Sept. 16, bayat ti House plenary session ti singasing a 2025 budget ti Philippine Statistics Authority. 


Segun ken ni Abalos a maibatay iti linteg, asino man nga awanan iti autoridad a mangannong iti kasar, dina met mapagbalin nga opisial wenno bigbigen ti linteg dayta a kasar.


Kas isponsor ti PSA budget, insungbat ni Marikina City 2nd District Rep. Stella Quimbo, nga iti agdama, adda pay laeng ti PSA iti proseso a panangkanselarda iti birth certificate ni Alice Guo. Nga apaman nga aprobaran ti korte daytoy, sublianda dagiti kasar, no mano ken no adda man, nga inannong ni Guo.


Nupay kasta, iti maysa a chance interview kadagiti reporter ti Kamara, kinuna ni PSA National Statistician Dennis Mapa nga ad-adalenen ti PSA ti maipanggep kadagiti inannong ni Guo a kasar iti kanito a maibabawi ti Filipino citizenship daytoy.


Innayon ni Mapa a kinuna dagiti abogadoda nga adda met probision ti linteg a no naaramid ti kasar “in good faith,” saan a nasken a maibabawi ti kasar.


Nainaig ni Guo iti ilegal a Philippine Offshore Gaming Operators ken maysa ita kadagiti kangrunaan a bisbistaen ti Kongreso maipanggep iti daytoy nga issue.


Itay napan a bulan, pinatapuak ti Office of the Ombudsman ni Guo a kas mayor ti Bamban, Tarlac, kalpasan ti pannakatakuatna a nagbasol iti grave misconduct.


Naibayog ti Tropical Cyclone Wind Signal No. 1 iti 24 a lugar iti Amianan a Luzon ken dadduma a paset ti Luzon ita nga aldaw, Septiembre 17, 2024, bayat a nagdisso ni Bagyo Gener iti sakup ti Palanan, Isabela itay rabii ti Lunes, Septiembre 16.


Segun iti kaudian a pakaammo ti Philippine Atmospheric, Geophysical and Astronomical Services Administration, adda iti Alicia, Isabela ti sentro ti bagyo.


Nagtalinaed ti pigsa ni Gener a 55 a kilometro iti tunggal oras iti asideg ti sentrona ken ti pugsona a 70 kilometro iti kada oras ket agtartaray iti kapardas a 30 a kilometro iti kada oras.


Adda iti TWCS NO. 1 dagiti lugar ti Cagayan, agraman ti Babuyan Islands, Isabela, Quirino, Nueva Vizcaya, Apayao, Kalinga, Abra, Ifugao, Mountain Province, Benguet, Ilocos Norte, Ilocos Sur, La Union, Pangasinan, Zambales, Tarlac, Nueva Ecija, Pampanga, Bulacan, amianan ken sentro ti Bataan, Aurora, amianan a paset ti Quezon agraman ti Polillo Islands, amianan a paset ti Rizal, ken ti amianan a paset ti Metro Manila.


Nobela ni Norberto D. Bumanglag, Jr.
SAAN latta a namki ni John, pimmigket itan dagiti matana iti umap-apuy a mata ni Senior Medalla.


Ad-addan a marurod ti lakay. Nagpingki iti panunotna: natangken a talaga ti ulo daytoy a Villa. Ngem maamirisna met a saan a gagangay nga agkabannuag daytoy kasangsangona. Ammona a kameng ti US Marine, ken natennebben iti paggugubatan. Ngem addada iti bukodna a paggugubatan! Iti negosio ti droga, iti daytoy a lubongna, isu ti Linteg.


Nagsabat dagiti agpadpada nga umap-apuy a matada. Saan a nagkir-in ni John.


“Senior, kayatko a maammuan no sibibiag pay laeng ti inak,” kinuna ni John a makisinsinnalip dagiti matana iti lakay.




Immanges iti nauneg ti lakay. Insultakna ti paltog ken ni John. Ngem nasiputan ni John ken nagkallasiwan daytoy. Ad-addan ti pungtot ti don. Inibbatanna ti paltog ket pinagsasarunona a dinanog ni John. Daytoy ketdin nga animal a Filipino ti makaitured nga agduadua kaniak? inngariet ti unegna.


Ngem kasla saanen a marikna ni John ti sakit dagiti danog ti lakay. Pampanunotenna ti inana. No natayen daytoy ket saanda a patayen, ikarina nga uray sadino ti paglemmengan daytoy a lakay, sapulenna ket patayenna a kasla animal.


Nagdardaras ti lakay a nagturong iti lamisaan. Ginammatanna ti cooler nga insangpet itay dagiti dua a Mehikano. Nagpusipos ket nagsubli iti ayan ni John. Linukatanna ti cooler. Napno iti ice. Kinutkotna ket inruarna ti maysa a bassit a Ziplock a celophane a naglaon iti kikit.


Simmiplot ti panunot ni John a kikit ti inana dayta.  Ad-addan a rimmasuk ti riknana. Naggulagol ngem awan ti mamaayna. Kontrolado dagiti dua a nabaked a badigard.


“Dayta ti kikit ti inam!”


“Gaddem.” Nangurat ti pispis ni John iti panaggulagolna manen.


“Mabalin pay laeng a maidait dayta no tumayabka ita met laeng a mapan idiay Hawaii. Isublik kenka ngem ikarim nga isublim ti kuartak!”


“Okay!” Awan sawsawirna a nangibaga. Agsisimparaten ti pampanunotenna. Ania ti kapardasan a flight nga agturong idiay Hawaii? Masiguradona nga awan ti direct flight manipud iti San Diego agingga iti Hawaii iti daytoy nga oras ti rabii. Kapilitan nga agturong iti Los Angeles. Maysa nga oras a flight sa ag-transfer. Dandani innem nga oras ti biahe nga agturong iti Hawaii.


“No policias. No dimo kayat nga adda dakes a mapasamak kadakayo a sangapamilia dimo padpadasen ti mangkontak kadagiti pannakabagi ti linteg. Uray no nakabalud ti amam, mabalinko a papapatay. Ken uray no sadino a paset ti lubong ti paglemmenganyo, masarakankayo.”


“No maisublik ti kuartam, ania ti mapasamak kadagiti dadakkelko?”


Immanges iti nauneg ti lakay. “Panunotek pay.”


“Apay koma ngarud a tulonganka no awan met ti garantia iti seguridad dagiti dadakkelko?”


“Gapu ta no diak mapasubli ti kuartak, mataykayo a tallo. No mapasublik, mabalin nga adda gundawayyo nga agbiag!”


Nadismaya ni John ngem awan ti maaramidanna. “Okay, let me go then.”


Nagpusipos ti lakay sa ginammatanna ti maysa a cell phone iti lamisaan. “Daytoy ti aramatem a selpon no awagannak. Untraceable.” Intinnag ti lakay ti selpon iti bolsa ni John.


Nagtung-ed laengen ni John. Ti nasken, makapanaw ditoy.


Pagammuan la ta pinarusokan manen ti lakay. “Dayta ti subad ti panangdadaelmo iti tiempok!” Inwagsakna ti dakulapna ta mabalin a nasaktan, sa sineniasanna ti badigardna.


Kagiddan dayta ti pannakarikna ni John iti panagdisso ti dua a bangad iti teltelna.  Naarinuknok ket napukawnan ti puotna.


ITI Los Angeles, iti opisina ti Drug Enforcement Administration, adda iti conference room da Agent Rojas, Agent Donoteli ken tallo pay nga ahente ti DEA.  Iti dakkel a bulletin board, nakadispley ti organizational chart ti Medalla Drug Cartel a nakabase iti Tijuana, Mexico. Iti kangatuan dayta a chart, naipaskil ti ladawan ni Gaspar Medalla, nga iti babaenna, ladawan dagiti dadduma a kameng ti organisasion. Sumagmamano kadagiti ladawan ti nakurosan iti nalabaga, a kaipapananna a natayen dagitoy.


Liman a tawen nga inyusuatda ti “Operation Medalla Cartel.” Puntiriada a tiliwen ken ibalud ti pangulo ti organisasion tapno madadael ti operasionda nga agiwaras iti droga iti America. Ti kaso a money laundering kontra ken ni Roger Villa ti nakitada a kaasitgan a namnamada nga agballigi, ngem nakalusot latta ti drug kingpin. Adu nga opisial ken distributor ti cartel ti natiliw ken natay ngem napardas met laeng a nasukatanda. Agtalekda iti kinabileg ni Gaspar Medalla ket awan ti makaitured a mangliput kenkuana. Isu nga agingga ita, naatap ti panagballigi ti DEA a mangtiliw ken ni Gaspar Medalla. Awan ti pamalpalatpatan ti DEA no sadino ti paglemlemmengan ti lider uray no ammoda nga adda laeng iti Tijuana ken salsalakniban dagiti umili ken dagiti pannakabagi ti linteg ken agtuturay iti Mexico.


“Tell me what happened, Agent Troy,” kinuna ni Agent Rojas a maysa kadagiti ahente. “Apay a napukawyo ni John?”


“Dimi napakpakadaan ti isasangpet ti dua a lallaki nga immabay kenkuana, ken dimi masigurado no miembro ti drug cartel wenno pannakabagi ti linteg,” insungbat ti ahente. Nagsilaw ti overhead projector ket nai-flash ti ladawan ni John ken ti dua a lallaki a nangbayabay kenkuana.


Minatmatan da Agent Rojas ken Agent Donoteli dagiti ladawaan iti screen ngem saanda a mailangaan.


“In-run-mi iti face recognition data iti computer ngem saan a mai-match ti computer...”


“Then what?” Ni Agent Donoteli.


“Immipuskami kadakuada iti ibaballasiwda iti border. Agingga a simrekda iti maysa a dakkel a bodega. Naguraykami. Idi awan ti mauraymi a gunay, sililimed a simrekkami iti bodega. Adda sadiay ti Hummer ni John ngem awan tao. Isu a nagsublikamin. Nupay kasta, adda nabati nga informant a mangsisiim iti lugan ni John.”


Immanges iti nauneg ni Agent Rojas. “Inton bigat, no kas pagarigan ta sibibiag ken makasubli pay, dua a banag ti kayatko nga aramidenyo. Umuna, kaptanyo iti tracking device ti Hummer-na.”


“We need to get a court order first...”


“Shit that court order, Agent,” insungbat ni Agent Rojas. “We’ll do that later.”


Nagkikinnita dagiti tallo nga ahente.


“Ikkanyo pay ti cell phone-na iti tracking device. Ta uray no saanna nga usaren ti luganna, ma-pinpoint-tayo no sadino ti ‘yanna, clear?”


Nagtung-ed dagiti tallo nga ahente.


“I’m so tired of chasing that old shit Medalla. We need to get him.  And John is our only chance of getting him.”


Nagtung-ed manen dagiti tallo.


“That’s all, guys. And it’s getting late at night. Go home and have some rest.”


Timmakder dagiti tallo nga ahente ket rimmuardan iti conference room. Nabati da Agent Rojas ken ni Agent Donoteli.


Immanges iti nauneg ni Agent Donoteli. “Panagkunam, sibibiag pay ni John?”


Sinango ni Agent Rojas ti dakkel nga screen a nakai-flash-an ti ladawan ni John ken dagiti dua a lallaki nga immabay iti daytoy. “Diak ammo. Ammom metten ni Gaspar Medalla, nalabit a pinapapatayna itan ni John. Ngem iti sabali a panirigan, masiguradok a kasapulanna ni John tapno mapasublina ti kuartana. Isu laeng ti rangtayna a makapasubli iti kuartana. Mangnamnamata lattan a sapay koma ta sibibiag pay. No saan, dita ammo no kaanonto manen a maaddaantayo iti gundaway a mangtiliw iti animal.”


NAGMULAGAT ngem nakudrep ti panagkitana. Inkiraykirayna dagiti matana ket nagin-inut a limmawag ti aglawlawna. Adda iti uneg ti bukodna a lugan, iti sango ti manibela.


Mariknana ti sakit ti bagina, nangnangruna iti rusok ken teltelna. Kinemkemna ti sangina iti suronna. Iti maysa nga aldaw laeng, namindua a napukawan iti puot— iti ima dagiti ubbing ni Don Geoleti ken dagiti badigard ni Senior Medalla.


Kellaat a nalagipna ti cooler. Naglagaw. Ngem nagtalna met laeng ti nakemna idi makitana ti cooler iti front passenger seat. Ginaw-atna. Linuktanna. Adda pay laeng ti kikit a naka-Ziplock ken naparabawan iti yelo.


Pinagandarna ti lugan. Biniagna ti navigation system a mangiturong kenkuana iti airport. Rimmuar iti bodega agingga iti nakitipon iti kalsada nga agsubli iti San Diego. Ngem kellaat a nalagipna ti kikit iti cooler. No pagsardengen dagiti border guard ket rikisaenda ti lugan, imbestigarenda. Dina kayat a mataktak iti ipapanna idiay Hawaii. Apagisu a nakitana ti ubing a Mehikano nga aglaklako iti soda. Naginayad a nangipababa iti sarming a tawa ti luganna sa sinitsitanna ti ubing.


“Coca-Cola, cuatro pedazo,” kinunana iti ubing.


Kimmalay-at ti ubing iti Hummer sa inyawatna ti uppat a botelia ti Coca-Cola.  Inyawatan ni John ti sangapulo a doliar ket kasta unay ti ragsak ti ubing a timpuak iti naginad ti tarayna a lugan.


Bayat ti naginad a panagmanehona, kinutkot ni John ti yelo iti cooler sa impaunegna ti kikit a nai-Ziplock. Ginaburanna iti yelo sa imparabaw ti uppat a botelia ti Coca-Cola. Inrikepna ti cooler sa inturongna ti imatangna iti asidegen a checkpoint ti America. Inkararagna laengen a saan a naestrikto ti border guard a mapatanganna.


Nagsardeng iti abay ti checkpoint. Impababana ti sarming ti tawana. Pinilina nga inyawat ti military ID-na iti namnamana nga ad-adda a respetuen ti guardia no maammuan daytoy nga adda iti serbisio.


Inawat ti border guard ti ID. Minatmatanna iti napaut. Sa insublina a kinita ti rupa ni John.


“How long did you stay in Mexico, Captain Villa?” Nadayaw ti border guard.


“A few hours, Officer. Man’s urge for pleasure,” inkatawana nga insungbat.


“I heard that so many times, Capt. Carrying anything? Anything to declare?” Impaturong ti guardia ti flashlight-na iti uneg ti Hummer sa nagsardeng ti lawag iti cooler. “Anything in the cooler?”


Natalna ni John ngem pinatademna ti panagriknana. “Just a drink… Coca-Cola,” insungbatna, linukatanna ti cooler. Nataldiapanna ti sabali pay a guardia iti sango ti luganna; umas-asideg daytoy a mangsarsaruno iti maysa a German Shepherd a mangang-angot kadagiti lugan a lumasat. Maysa ngamin daytoy a crossing a kaaduan a pagipuspuslitan dagiti drug smugglers.


Apagapaman a nagsaltek ti lawag ti flashlight iti uneg ti cooler. Sa nagsubli ti imatang ti guardia kenkuana.


“Welcome back to USA, Captain,” kinuna ti guardia. Pinalubosannan ni John.


Nakaanges ni John iti nalukay.


“Hello…” ni Agent Donoteli. Magmagnada ken Agent Rojas nga agturong iti nakaiparkingan ti luganda.


“Agent Donoteli...? I need your help.  Emergency.”


Napasardeng ni Agent Donoteli. Kinitana ni Agent Rojas. “Who the hell are you?”


“Oh, sorry. Ni John daytoy, John Villa.”


Inabbongan ni Agent Donoteli ti mouthpiece ti selpon. Sa inyarasaasna ken ni Agent Rojas. “Ni John Villa.”


“Ikabilmo iti speaker,” kinuna ni Agent Rojas.


Tinalmegan ni Agent Donoteli ti speaker nga icon iti selpon. “Are you okay?” kinunana.


“Wen. Ngem masapulko ti tulongmo.”  Ket insalaysay ni John ti napasamak iti inana ken ti ramay nga ibiahena iti Hawaii. Inlawlawagna a saan la ketdi a palusoten ti security checkpoint ti bitbitna a ramay malaksid laeng no adda medics a kaduana. Ngem emerhensia daytoy, saan a makapaguray iti standard protocol a pannakaibiahe ti ania man a paset ti bagi ti tao.


“Ania ti oras ti flight-mo?”


“In thirty minutes. Agturongak iti Los Angeles International Airport, lumuganak iti Delta Airlines nga agpa-Honolulu.”


“Sit tight,” impaganetget ni Agent Donoteli. “Am-ammok ti superbisor ti TSA iti San Diego. Kitaek no makapagpatulongak.”


NAKADEPPEL ti selponna iti lapayagna. Naminduan a nagkiriring iti bangir a linia ngem awan ti sumungbat. Naulit ti kiriring, manen, ken manen. Nagna iti dua nga askaw sa nagpusipos ta nakaturong ti imatangna iti cooler a nakaparabaw iti tugaw. Ur-urayenna ti boarding call ti Delta Airlines nga agturong iti Honolulu. Babaen ti tulong da Agent Donateli ken Agent Rojas, awan ti problemana a limmasat iti security checkpoint iti airport ti San Diego ken Los Angeles. Iti Los Angeles International Airport, sinabat ti maysa a doktor a kinuyog dagiti dua nga ahente. Ineksamen ti doktor ti ramay ket sinertipikaranna a mabalin pay laeng a maidait iti nakaisinaanna a ramay. Minarkaan ti doktor ti tape ti cooler iti nalabaga a krus a sign ti Red Cross.


Inted ni Agent Donoteli ti numero ti telepono ti maysa nga FBI agent iti Honolulu. Isu ti tawtawaganna. Ammo kanon daytoy nga ahente ti kasona ket masapul a kontakenna daytoy apaman a makagteng iti Hawaii.


Awan ti simmungbat iti selpon.  Indayalna ti numero ti telepono ti inana idiay balayda. Nagkiriring. Maysa... dua… tallo… Naglanitek.


“Hello…” Nakapuy ti timek.


“Mom?” nayesngaw ni John.


“J-John,” nabatad ti panagtigerger ti timek ti inana. Sa pagammuan lattan ta nagsangit.


“Mom... Mom...“ inulit ni John ngem linemmes laeng ti napigsan a dung-aw ti inana. Immanges iti nauneg. Naguray lattan agingga a nagsardeng ti panagsangit ti inana.


“Animal a talaga daydiay nga amam!” naguni ti inana ngem saanen nga agsangsangit. Makaunget. “Di pay la napeste! No apay a di pay la nagballigi dagiti Mehikano a nangpapatay kenkuana. Ita, iramramanna pay dataon.” Pagammuan la ta nagsangit manen.


“Mom...”


“Dagiti Mehikano, anakko, ginandatdak a patayen. T-ti kikitko… they cut it!”  Napigpigsan ti sangit ti inana.


“Mom, dumngegka kaniak,” impigsa ni John ti timekna tapno mapagtalnana ti inana. “Adda kaniak ti ramaymo. Umayak dita. Nasken a tawaganyo ti ospital tapno maisilpo a dagus.”


Ad-addan ti sangit ti inana. Ket saan a magebgeban ti barukongna ti pungtotna isu a pinutolnan ti saritaanda. Apagisu met a naiwaragawag a mangrugin nga agpalugan ti Delta Airlines kadagiti agturong iti Hawaii.


Binitbitna ti cooler. Nakadua nga askaw pay laeng, nagkuyegyeg ti selponna. Kinitana ti caller ID. Saanna nga am-ammo ti numero a tumawtawag.


“John?” natibong ti natimbukel a boses a dagus a naitimkanna.


“Koronel Davis…”


“What the heck is the colonel, John. We are no longer on active duty. Drop the bulshit colonel. Just call me Pat.”


“Sorry, sir.”


“What’s up, boy? Apay a tineksannak? Nabayagen nga awan damagko kenka. Ngem nabasak iti Semper Fei magazine nga ag-resign-ka. Apay? Nabannogkan? Wenno naumakan kadagiti intriga iti serbisio?”


“Masapulko ti tulong.”


“You have my undivided attention.”


“Just need two minutes of your time. I’m about to board Delta Airlines enroute to Hawaii..”


“I’m listening...”


Insalaysay ni John dagiti mapaspasamak. Ti atapna nga adda aggandat a mangpapatay kenkuana gapu iti inaramid ti amana kontra iti Medalla drug cartel. Ti pannakatay ti girlfriend-na ken ti parikutna iti Mafia.


“Wow, you’re really in trouble,” insakuntip ti koronel. “Maysa laeng ti makasolbar iti daytoy. Activate the Al Sujud Brotherhood.”


Nakigtot ni John.  “No, colonel,” simmupiat a dagus iti dayta gandat ti koronel.  Dakes ti lagipna iti dayta a balikas. “We don’t need the Al Sujud Brotherhood. Please, colonel.”


Immanges iti nauneg ti koronel. “Okey. Iteksmo ti adresmo iti Hawaii.  Danonenka sadiay.”


“Koronel...”


“Agpeggad ti biagmo. Saanmo a kabaelan a risuten daytoy nga agmaymaysa. Itedmo kaniak ti adresmo. That’s an order.”


“Okey, colonel. Ken ti gayam dakdakkel a rason a tineksanka...” immanges iti nauneg ni John. Agalikaka no ibagana wenno saan ti rantana.


“Dumdumngegak...”


“Kasapulak ti 600K.” Tinengel ni John ti angesna. “Utang...”


Ulimek.


Ti koronel ti immuna a nagtimek.


“Dakkel a gatad dayta, John.”


Ulimek manen. Napapaut itan. Ket immagibas manen iti lagipna ti nagpukaw a kuarta ni Saddam.


“Sorry, colonel,” kinuna ni John idi agangay. “Nagpaspasarakak laeng.” Immanges iti nauneg. Pangalaanna ita iti kuarta a kasta ti kadakkel?


Agpakada koman, ngem isu met a naguni ti koronel. “Do you want me to wire it or deliver it to you in cash?”


Nangngeg ni John ti waragawag iti PA system a final boarding call para kadagiti pasahero ti Delta Airlines nga agturong iti Honolulu.


“Colonel, lumuganakon,” kinuna ni John. “Itekskanto. Ken thank you.” Iniddepna ti selponna. Pinidutna ti cooler. Nagdardaras a nagturong iti boarding gate ti Delta Airlines.


Nobela ni Norberto D. Bumanglag, Jr.
INSIMPANA ti cooler a nagyanan ti naiselopin a putol ti kikit iti sakaanan tugawna. Impayatna iti labus a dapanna tapno a masiguradona nga awan ti mangsagid iti daytoy. Mariknanan ti bannogna ken sakit ti bagina a gapuanan dagiti danog kenkuana ni Senior Medalla. Nagrupanget.


Addanto met aldaw daydiay a lakay, naingarietna. Iti agdama, maymaysa ti adda iti panunotna: ti makagteng a dagus idiay Honolulu.


Naiddepen dagiti silaw iti uneg ti eroplano malaksid kadagiti nabati a nangi-on iti silaw iti batogda gapu ta agbasbasada iti libro, agay-ayamda iti computer-da, wenno agbuybuyada iti TV a nakaangkla iti headrest dagiti tugaw. Nagkidem. Kayatna ti maturog. Ngem pagam-ammuan ta simmiplot iti lagipna ti Al Sujud Brotherhood a nabukel idiay Iraq.


Inggasanggasatna ti biagna iti dayta a lugar. Adu a peggad ti sinarakusokda idi mangrugin a mawatakwatak ti Republican Guard, ti elite troop ni Saddam Hussein. Kas miembro ti 1st Marine Expeditionary Force, pasetda ti grupo ti Special Forces a naibaon nga advance party iti Baghdad a mangsarak ken ni Saddam. Ti target-da, ti Al Sujud, maysa kadagiti palasio ni Saddam iti tengnga ti Baghdad. Kapades ti panangbomba ti America ken dadduma pay nga Allied Forces iti Iraq ket nadadaelen ti dadduma a paset ti palasio. Ngem adu a Republican Guard ti agur-uray kadakuada ket timmawagda iti aerial support. Idi agkalman ti asuk kalpasan ti dangadang, adu a soldado nga Iraqi ti natay. Sumagmamano laeng ti nakapaglibas. Idi simrekda iti palasio, naduktalanda a ditoy ti nakaidulinan dagiti binaul a kuarta iti U.S. dollar ken balitok ni Saddam.




Isuda a mismo ti nakaduktal kadagiti kinabaknang: Col. Davis, Capt. Smith, Sgt. Cortez, Sgt. Ramirez, ken isuna, a teniente pay laeng. Insingasing ni Sgt. Ramirez nga ilemmengda ti nakabaul a kuarta sa subliandanto. Awan ti nagun-uni. Ni Col. Davis ti ur-urayenda a mangdesision. Isu laeng ti nangipapilit a yawatda iti command-da. Immanamong ti koronel kenkuana. Binilinna ti kapitan ken ti dua a sarhento a mangbantay iti kuarta. Kaduana ti koronel a napan nangsukon kadagiti dadduma a soldado tapno maikarga dagiti nakabaul a kuarta ken balitok tapno ipanda iti command center ti Allied Forces.


Kalpasan ti innem a bulan, napakaammuanda a ma-court martial-da. Ti testimonia ti close aide ni Saddam ti nangibasaranda iti kaso. Ta ti gatad ti kuarta a naipaima iti command center, saan nga agpada iti indeklara ti aide ni Saddam. Nasdaaw idi. Ta nasaksianna a mismo ti pannakailugan dagiti nakabaul a kuarta ken balitok.


Sangapulo ket lima a milion a doliar ti naipapan a napukaw. Idi damo, pinadas ti military nga allukoyen nga agsaksi kontra kadagiti uppat a kakaduana ngem nagkitakit gapu ta masiguradona nga awan ti tinakawda a kuarta.


Nagpaut iti dua a bulan ti pannakabista ti kaso. Ngem nakurang ti pammaneknek. Awan ti nakompiska a kuarta kadakuada. Na-dismiss ti kaso. Ngem nagbalin a mantsa iti biagna gapu ta ammona, atapenna, nga adda latta panagduadua kenkuana dagiti am-ammona.


Idi malpas ti kaso, iti sakit ti nakemda iti military, nabuangay ti “Al Sujud Brotherhood.” No asino man kadakuada ti maisagmak ken makasapul iti tulong, limada nga agtitinnulong.


Kalpasan ti dua a tawen a panagpaayna iti Iraq, nagretiro ni Col. Davis. Awan kanon ti namnamana a mai-promote a General gapu iti pannaka-court martial-na uray no naabsuelto ti kaso. Nagtrabaho nga stock trader iti Wall Street. Uppat laeng a tawenna dita, nagakup kano iti adu a kuarta iti naigasatanna nga investment. Nagretiro. Agnaeden iti Miami, Florida. Ni Capt. Smith, natay iti aksidente. Dagiti dua a sarhento, nagikkatda iti serbisio ket nangipatakderda iti bukodda a private investigation company.  Uray isuda, immasenso ti biagda.


Isuna laeng ti saan.


Ngem agingga ita, salsaludsodenna iti bagina no adda ngata kinapudno ti nakapabasolanda. Dina kayat ti mamati a maaramid dagiti uppat a kakaduana ti nagipuslit iti kuarta. Mamati iti kinangato ti integridad ken prinsipioda. Ngem no dadduma, pagsalsaludsodanna ti bagina.


Nairidep a nagpampanunot. Nalawagen ti uneg ti eroplano idi makariing.  Madaman nga agpababa ti eroplano iti Honolulu International Airport.


Inyaprosna ti dakulapna iti rupana sa insagaysayna dagiti ramayna iti ammona a nakulkol a buokna. Impababana ti panagkitana. Nakaparabaw pay laeng ti dapanna iti cooler.


Nariknana ti panagsakit ken panagwengweng ti lapayagna iti in-inut a panagbaba ti eroplano. Immanges iti nauneg sa nagpug-aw a pangep-epna iti sakit ti lapayagna. Nangngegna ti panagdisso ti goma ti eroplano iti runway ken ti panaganit-it ti preno.


Apaman a nakasardeng ti eroplano, nagiinnunnan dagiti pasahero a timmakder ken nanglukat kadagiti overhead compartment a ‘yan dagiti carry-on luggage-da.


“Ladies and gentlemen, we’re really sorry for the inconvenience but we ask you to please remain seated due to police emergency matter,” naiwaragawag iti PA system.


Nasdaaw ni John. Nagkikinnita met dagiti tao ngem awan ti nagkuti nga agtugaw.


“Ladies and gentlemen, please go back to your seat and remain seated as we conduct our police business,” napigsa ti timek.


Nagtugaw dagiti pasahero. Sangapulo ngata a polis ti agpada nga adda iti alley. Nupay saan a nakaasut dagiti paltogda, nakapetpet ti imada iti putan dagitoy. Agturong dagiti polis iti ‘yanna.


“John Villa?” sinaludsod ti maysa a polis ti naganna apaman a nakaasideg kenkuana.


“Yes,” masmasdaaw a kinunana.


“Please stand up... and slowly.” Ad-adda a bilin ngem iti kiddaw.


Ad-addan a nasdaaw ni John. Timmakder. Ngem saanna nga inikkat ti dapanna iti  rabaw ti cooler.


“Raise your hands and put them behind your head...”


Nagtungpal ni John. Inngatona dagiti imana sa impalikudna iti ulona. Adda nangdagdagus a nanggammat iti takiagna ket iti apagdarikmat nariknana ti posas iti takiagna ken ti panaglanitek daytoy.


“There’s got to be something wrong, officer?” kinunana.


“Is this yours, Mister Villa?” sinaludsod ketdi ti polis idinto nga intudona ti cooler.


Nagtung-ed. Impalawlawna ti panagkitana. Nakaturong ti imatang dagiti amin a pasahero kenkuana.


Nagrukob ti polis. Pinidutna ti cooler. Linuktanna. Kinita ti polis ti kaab-abayna sa nagtung-ed.


“Mister Villa, you’ve been arrested for conspiracy in the murder of DEA Agent Corona. You have the right to remain silent.  Aything you say can and will be used against you in a court of law.  You have the right to...”


“Shit that Miranda warning, officer. Don’t bother. Ammok dagiti kalintegak,” pinutol ni John ti panangibalikas ti polis iti Miranda Warning.


“Then let’s go,” ket binayabayda ni John nga inruar iti eroplano.


Agsangsangoda iti bassit a lamisaan ti nailet nga investigation room ti Honolulu Police Deapartment iti asideg ti downtown. Naanus ken napinget ti panagsaludsod ti Hapones a detektib. Kunam no manirtiris dagiti singkit a matana a nangmatmat kenkuana.


“Nangalaam iti kikit, Mister Villa?” sinaludsod manen ti detektib.


“Namin-an kadi pay nga ibagak a diak masungbatan dayta a saludsodmo gapu iti sabali nga agtultuloy nga imbestigasion iti sabali a kaso?”


Agburburek ti darana iti panangallilaw kenkuana ni Senior Medalla. Ta ti kikit a bitbitna, a sinalaknibanna a kasla bukodna a biag, nga impamuspusanna ti pannakaibiahena manipud pay iti Tijuana agingga iti Hawaii, naammuanna kadagiti pannakabagi ti linteg iti Honolulu Police Department, a saan a ti kikit ti inana no di ket kikit ti maysa nga agent ti DEA a maipapan a pinatayda idiay Tijuana, Mexico. Nabasbasana laeng iti pagiwarnak ti maipapan iti panagpukaw ni Agent Corona idi maibaon iti Tijuana. Agingga ita, saanda pay a nasarakan ti bangkayna.


Kinemkemna manen dagiti sangina. Saanen a makauray a mangburak iti rupa ti lakay a Mehikano.


“Come on, Mister Villa. Agsaokan! You know I can hold you!” ti manen detektib.


“Tweny four hours, detective,” insungbat ni John.  “You can hold me within that period. After that, you have to charge me otherwise you have to let me go.”


“Natangken ti ulom.” Inngayemngemen ti detektib.


Kellaat a nailukat ti ridaw. Simrek ti maysa a puraw. “You don’t have to answer anymore question, Mister Villa,” kinuna daytoy.


“And who the hell are you?” Nakasuron ti detektib.


“Special Agent Carter,” insungbat ti puraw a kinagiddan ti panangidusngona iti badge-na iti detektib.  “FBI.”


Napaanges iti nauneg. Daytoy siguron ti ahente ti FBI a pakonkontak ni Agent Donoteli.


“Ket ania ti interes ti FBI iti daytoy a kaso?” nagreklamo ti detektib a Hapones.


“Internationally transporting evidence of a crime. Jurisdiction dayta ti FBI, detektib…”


“Detektib Ogawa,” insallawat ti Hapon.


“Agyaman ti FBI iti tulongmo, Detektib Ogawa. But we are working with Mister Villa about Agent Corona’s death.” Inalamanona ti Hapones sa imbaw-ingna ti panagkitana ken ni John. “Let’s go.”


“Not too quick, Special Agent Carter,” inlapped ti Hapones.


“It’s okay, Detective Ogawa. Let them go.” Natibong ti timek ti nataengan a lalaki a naggapu iti ridaw.


Timmaliaw ti Hapones iti lakay.  Immanges iti nauneg.  “Okay, Capt,” insungbatna.


Kinita ni John ti detektib. “My wallet and cell phones, detective?” sinaludsodna.


“Dagasem iti front desk,” insungbat ti detektib.


Apaman a naala ni John ti wallet ken selponna, kaduana ti FBI Agent a nagturong iti parkingan. Malagipna manen ni Senior Medalla.


“What the hell happened?” sinaludsod ni John iti ahente.


“Naallilawka. Inikkandaka iti leksion. Kayatda nga iparikna kenka a maaramidda ti ania man a kayatda. Saanda nga agalikaka a mangkettel iti maysa biag...  uray no nabilegka wenno pannakabagika ti linteg no kurosem ti dalanda.”


“Ninamnamak a a masalbarko ti kitkit ti inak!”


“I’m sorry...”


“Adda nasken a tawagak, Agent Carter.” Binaliwan ni John ti saritaan.


Nagtung-ed ti ahente. Nagna nga immadayo ni John. Nagsardeng iti poste ti silaw iti pagparkingan. Inruarna ti selpon nga inted ni Senior Medalla. Tinaldiapanna ti relona. Alas otso iti Hawaii. Alas dies iti Tijuana.


Indayalna ti kakaisuna a numero a naiprograma iti selpon.


Manglalais a katawa ti nangngegna iti bangir a linia. “Kasta ti kinaseriosok. Ammok nga inkatawam laeng iti unegmo idi ibagak ti panangikarim nga isublim ti kuartak ta ipapanmo a nasirsiribka ngem siak.” Serioson ti timek ti lakay. “Kasta ti kinaatiddog ti imak, John. Madangrak ti inam uray no sadino a paset ti lubong ti ‘yanna.”


Immanges iti nauneg ni John. Mangrugin a maamirisna ti kinabileg ti lakay.


“Fifteen millon. Ngem saan a dayta ti napateg nga innalana kaniak. Tinakawna ti dayawko. Pinukawna ti kredibilidadko kadagiti tattao ken kapartnerko iti cartel. Ita, ikkanka iti dua a lawas a mangisubli iti dayta a dayaw. Isublim ti kuartak. Laglagipem, dua a lawas.”


“Saan a—” Ngem naputeden ti linia.


Impug-awna ti angin a nabunnong iti barukongna. Agngnarngariet a nagrasaw.


Insublatna a tinawagan ti inana.


“John?” magagaran ti boses ti inana.


Immanges iti nauneg. “Sorry, mom, ngem dimo kayat ti ipadamagko kenka.” Tinengngel ni John ti angesna. Ulimek ti simmallin iti selpon. Namaga ti karabukobna a nangisalaysay iti napasamak.


Idi damo, ti laeng anges ti inana ti mangngegna. Pagam-ammuan ta natitileng ti lapayagna iti panagsangit daytoy.


NAKATAKDER iti sango ti ridaw, iti balay a pinanawanna idi agkolehio. Pinadas idi dagiti dadakkelna nga allukoyen nga agbasa laengen iti University of Hawaii, wenno iti Hawaii Pacific University, ngem naallukoyna ti amana a mapan iti mainland ket nagbasa iti USC, iti Los Angeles, California. Adu ti rason a pinilina ti pumanaw. Dandani patinayon nga agsinnungbat dagiti dadakkelna gapu laeng iti kuarta. Ta uray no nasayaat met ti biagda, saanda a napnek. Agpada a nangato ti arapaapda. Puro trabaho ti inaramidda. Awan ti panawenda kenkuana. Naila iti pammategda kenkuana. Nagbalin a naliday ti biagna, iti panagmaymaysana, a saanda man laeng a naikaskaso malaksid laeng kadagiti material a banag nga impaayda kenkuana. Nawaw iti pammategda. Nga inil-iliwna iti agnanayon. Agingga a nagdiborsio dagiti dadakkelna, a nakasinasinaanda a tallo. Nagbati ti inana iti Ewa Beach, nagturong ti amana iti Las Vegas, Nevada, ket, isuna, nagnaed iti dormitorio iti USC agingga a simrek iti US Marine.


Tinalmeganna ti timbre ti door bell. Agkebbakebba iti pannakangngegna iti lanipak dagiti tsinelas nga umas-asideg.


Nailukat ti ridaw ket naibaskag ti inana. Napaestatua daytoy a nangmatmat kenkuana. Kinaem ti inana dagiti bibigna, a sinaruno dagiti tinukel ti lua a nagtulid iti manggapun nga agkuretret a pingpingna.


“Hi, mom?” Dayta dagiti natiliw ni John a balikas. Minatmatanna ti nabarabadan a kikit ti inana.


Immarakup ketdi ti inana. Nairut. Dinan matandaanan no kaano ti naudi a panangarakup ti inana kenkuana.


“I’m sorry, really sorry,” kinuna ti inana, dagiti balikasna, marikna a naggapu iti kaunggan iti barukongna.


Immanges iti nauneg ni John. “Mom, don’t be sorry.”


“Pakawanennak koma, anak, kadagiti adu a nagkurangak kenka... dagiti panangbaybay-ami kenka. Ladingitek unay.”


Simriam ti bagi ni John. Dina ammo ti isungbatna. Iti umuna a gundaway, agbabbabawi ti inana. Maamirisnan dagiti nagbiddutanna. Ken dumawdawat iti pammakawan. Ngem kasano a punasenna dagiti nagbalinen a piglat iti pannakasugatna?


Rimmuk-at iti arakup ti inana. Simrek iti uneg ti balay. Impalawlawna ti panagkitana. Nasdaaw. Nadalimanek man iti uneg ti balay. Nakalinlinis ti suelo a kayo ken naurnos dagiti agkakahuego sopa, tugtugaw ken lamisaan. Kasungani daydi nabaybay-an nga uneg ti balayda bayat ti panagdakkelna.


“No maminsan, agyamanak iti panangputolda iti kikitko...”


“Mom!”


“Samman! Gapu iti daytoy a krimen, nakitaka met laengen. Walo a tawen a saankan a nakita, anak. Siksika laeng ti anakko. Ammom kadi ti leddaang ti mapanawan? I Never stopped loving you, anak. Inil-iliwko iti agnanayon ti isasarungkarmo.” Iniggaman ti baket ti dakulap ti anakna.


Nakutim ni ti akimbaba a bibigna. Mariknanan ti panagbara ti pingpingna. “Diak ammo a kailiwdak, Mom...” nakunana laengen. Bimmara ti aglawlaw dagiti matana. Nagtubbog la ketdi dagitoy no di nagkiriring ti door bell.


Agpadada a nakigtot. Nagkinnitada.


“Adda namnamaem a sangailim, mom?” sinaludsod ni John.


Nagwingiwing ti baket. Nagtaray a napan iti kosina. Idi agsubli, addan iggemna rebolber.


“Wooo, wooo... hold it, mom,” inyatipa ni John ti inana. Innalana ti paltog.  “Kaano pay nga adda paltogmo?”


“Ur-urayek nga agsubli dagiti animal!” kinuna ketdi ti baket.


Naguni manen ti door bell. Pinagsubli ni John ti inana iti kosina sa nagturong iti ridaw. Simmirip iti peep hole ti ridaw. Adda puraw a lalaki a nakatakder!


“Nagasatta pay met laeng uray no kaskasano,” tinaliawko ni Samar a mangsipsiput kadagiti malabasanmi. “Kasla kaano la daydi panagsinsinnuratta iti nakakorkorni, ita asawanakon, ay, agassawatan!”


       “Apay met?”


       “Di la manmano, aya, ti dua a mannurat nga ikasar ti maysa a mayor?”




       Laglagipek man ita ti kunak a pagbaknangak, nga awan kadagiti dadduma. Wen, baknangak met gayam! Baknang nga agtungtunglab, agtungtunglab!


       Natungday ti panagar-arapaapko idi agtimek ni Samar a kaingungotko—magustuak man ita a balbaliksen dagiti a balikas! Kunak no nalpasen ti istoriana iti napalabasna, ngem rinugianna manen, a langana ti nagsubli iti adun a panawen a naglabas.


       “Dumngegka man pay,” kinunana...


INKAKAUBINGAK TI AGESSEM iti ania man a babasaen. No adda makitak a maiwara a magasin, libro, wenno ania man nga adda suratna, pidutek a bidingbidingen. Uray no diak pay ammo ti agbasa, magustuakon a buybuyaen dagiti ladawan.


       Iti maysa a tawen a dandanin panagririkep ti klase, umap-apalak kadagiti ubbing nga adda igpilda a libro wenno sakbat wenno bitbitda a bag a yan dagiti alikamenda a mapan agbasa.


       Apagtapogko pay la idi iti innem ngem nalausen ti apalko a mapan agbasa.


       “’Nak met agbasan, ‘nang,” inrengrengko iti daydi nanang.


       “Saan a mabalin. Ubingka pay.”


       “Ngem dakkelakon... kayatkon ti agbasa.”


       “Awan pay pitom... didaka awaten.”


       “Adda met dagidiay babbabassit ngem siak ngem agbasadan.”


       Inungtannak daydi nanang iti kapipilitko.


       Ngem saanak a namingga a nangpilit iti daydi nanang.


       “Agaluadka laeng no didaka awaten. Bambannogennak!” impangtana.


       Kasta unay ti ay-ayatko, naglagtilagtitak pay a nagrubuat.


       Immunaak a nagtalaytay iti tambak a nanglinteganmi a napan idiay Baduang Elementary School, a paset ti Subek. Diak ingginggina ti nabara nga aplaw ti agpakpakada a kalgaw. Nabang-i ti kataltalonan iti kallabes nga umuna a tudo ti tawen.


       Adu ti nadanonmi nga agpalista.


       “Agbasaak metten!” impangpangasko pay kadagiti nakasagangko a padak nga ubbing.


       Ngem nasdaawak ta kasla awan ti gargartem dagiti dadduma nga ubbing nga agpailista. Adda pay dagiti aglinglinged iti pandiling dagiti innada, agsansaning-i a guyguyoden ti inada.


       “Umayak met agbasan, mistra!” kinunak iti agilislista a diakon inuray daydi nanang  a nagsao. 


       “Natarabit ‘toy anakmo, Elena,” kinuna ti maestra.  “Ania’t naganmo, ineng?”


       “Sinamar, mistra!” nalawa ti isemko ken narimat dagiti matak, nga agling-iling-iak pay.


       “Napintas ti naganmo,” kinuna ti maestra. “Ala man, kitaek no mabalinmon ti agbasa. Ania’t apeliedom?”


       “Kua, mistra,” daydi nanang ti simmungbat. “Robianes.”


       “Kasta?” pinagsinnublatnakami ti maestra a kinita iti daydi nanang, a kasla manglaglagip.


       “Mano’t tawenmo?”


       Impakitak ti innem a ramayko, a di nalapsi ti isemko ken rimat dagiti matak.


       “Ubingka pay.”


       “Kunak ngamin a di pay mabalin, mistra,” kinuna daydi nanang. “Ngem nagpilit met nga umay.”


       “Kitaek no mabalinka... Gaw-atem man ‘ta kanigid a lapayagmo, a kaslat’toy,” immuestra ti maestra.


       Dinardarasko a ginaw-at ti kanigid a lapayagko.


       Ngem uray no kasano ti pananggaw-atko iti lapayagko, diak nagaw-at. Isu nga impagnak iti sangok ti imak, ket nalakakon a ginaw-at ti lapayagko.


       Minulagatannak ti maestra.


        “Ubingka pay, saurkan!” kinunana.  “Di pay mabalin ‘toy anakmo, Elena!” kinita ti maestra    daydi nanang.


        Nabainan daydi nanang ket makapungpungtot a nangiguyod kaniak nga agawid. Binasnotannak idi makaawidkami.


       Uray kasano ti sakit ti nakemko iti dida panangawat kaniak, saan a napunas ti essemko nga agbasa. Intultuloyko ti nagbidingbiding kadagiti masagangko a babasaen.


NASAPA A NANGRUGI ti tudo iti daydi a tawen. Kasla makapungpungtot ti langit a nangibukbok iti pannusana kadagiti naguma ken nagtarikayo iti bantay ti Subek ket nagdinakkel ti Karayan Baduang a nangyanud iti adu a gabat manipud kadagiti nagtarikaywan. Maysa kadagiti nakaalaw iti gabat daydi Tata Amin a nariingak nga ama.


       Idi sumirnaat ti tudo, nadarimusmosak ti yaay daydi kasinsinko a Rico a nangyeg iti abastomi a naggapu idiay ili ti Pagudpud. Diak pay idi ammo no asino ti agpapaited.


       “Adda bilin ni Nana Saling,” natimud kano ni Samar ti pannakisarita daydi Mang Rico iti daydi nanangna nga Elena, daydi Tata Amin, ken daydi lelangna a Calis. Dina inkaskaso ti nagsasaritaanda ta naituon ti imatangna iti panangay-ayamna iti duag iti daydi Eliseo ken ni Agging a kakabsatna iti ina. Nadlawna ketdi ti panangtaliataliaw kenkuana dagiti nataengan.


       Naidumduma ti umbi ti pannakisarita kaniak daydi nanang kalpasan ti panagsasaritada iti daydi Mang Rico. Siak pay ti inunana nga inikkan iti plato idi mangmalemkami.


       Sangkataldiapnak met daydi Tata Amin.


       Dinak pinanawan ni nanang agingga a diak nagidda, ket naturogak nga adda iti sibayko. Karkarna daydi nga inaramid daydi nanang ta sigsigud a panawannak lattan ket makaammoakon a maturog.


       “Maturogkan,” imbilinna. Nakadungdungngo daydi nanang a nangules kaniak, ket sakbay a pinanawannak, nagparintumeng a nangbillos iti mugingko. Iti silnag ti pagsaingan iti suli, nadlawko ti kinaliday dagiti matana.


       Nasdaawak idi agriingak iti sumuno nga agsapa ta sisiakon ti nabati iti iddak. Awanen daydi Eliseo ken ni Agging a sigsigud a matmaturog pay laeng no agriingak. Ken idi la a didak riniing.


       Sakbay a rimmuarak, kinupinko ti binakol nga ulesko. Insuro daydi nanang a diak pampanawan ti iddak a diak kupinen ti ulesko, ken idalimanek ti nagiddaak. Impanko iti almason iti suli ti ules ken ti punganko a naseksekan iti nasaksak a bunga ti kapasanglay nga adda iti likud ti balay. Manipud idi insuro daydi nanang a kasta ti aramidek, saankon a nalipatan. Imbagana a diak liplipatan dagiti isursurona ta balonkonto iti sadino man a papanak.


       Addaak pay la iti ridaw idi malang-abko ti sayamusom ti lauya a manok manipud iti kosina. 


       Nadanonko daydi Lelang Calis a madama nga aggagao. Isagsagana met daydi nanang dagiti plato a kayo ken duyog a naaramid iti nakirosan a sabot, iti dulang. Adda naipatengnga a bakka a pagbugguan.


       Nagtataray dagiti addik a simmango iti dulang apaman a nangngegda ti ayab daydi nanang.


       “Impartianka ‘ti manok,” nadlawko ti kasla napilpilit nga isem daydi Lelang Calis.


       Inwarasko ti panagkitak.


       Siak? Impartiannak?


       Siak ti inuna daydi Lelang Calis nga inikkan iti plato, innapuy, ken sidaen. Diak pay nakaisubsubo ngem al-alimonekon ti katayko ta ubingak pay ngem magustuakon ti lauya a manok a nasagpawan iti bulong ti paria ken nagalip a bunga ti papaya. Siak pay ti nangtedanna iti puso ken dalem ti manok.


       “Siak met!” intanggaya daydi Eliseo ti imana.


       “Ala, mangankayon,” kinuna daydi Tatang Amin idi nakasangokamin. 


       Nadlawko ti kaawan ti ganaygay a nangan daydi nanang, daydi Tatang Amin, ken daydi Lelang Calis. No manen, taliawendak.


       Daydi Lelang Calis ti naginnaw idi malpaskami. Sigsigud a siak ti sursuruanna nga aginnaw ket idi la a dinak binaon.


       Napan daydi nanang iti kadaklan, nga awan latta ti timtimekna. Nagdalupisakkami kadaydi Tatang Amin iti kadaklan, a saklotna ni Agging.


       Inuraymi daydi nanang ken daydi Lelang Calis agingga a naiwakasda ti aramidda. Idi rimmuar daydi nanang iti kadaklan, adda bitbitna a tampong.


       “’Nia, siakon wenno sika?” kinita daydi Tatang Amin daydi nanang.


       “Sikan,” kinuna daydi nanang a nakadumog, sanak tinaldiapan.


       “Samar,” inrugi daydi Tatang Amin, “di met kayatmo ti agbasa?”


       “Wen, a, ‘tang... ‘nia, agbasaakon?” magagaranak.


       “Idiayto ili,” nakadumog a sumangsango kaniak.


       “Saan a dita Baduang?”


       “Alaendaka idiay ili ta idiay Pagudpud ti pagbasaam.”


       Awan ti am-ammok idiay ili. Ken adayo unay a pagpagnaek.


       “Nagadayo,” kinunak. “’Sinno ti mangpaala kaniak?”


       “Bilin ni Apo Saling.”


       “Saling?”


       “Agyanka idiay ili. Dimo met, ‘ya, kayat ti agbasa?”


       “Kaykayatko dita Baduang.”


       “Dika makapagbasa no ditoyka,” nagbarbar ti timek daydi nanang nga agarup pasikig ti ikikitana kaniak. “No idiayka ili, itedda amin a masapulmo. Makapagbasaka a nasayaat; agingga iti kaykayatmo.”


       “Diak kayat!”


       “No ditoyka,” insalpika daydi Lelang Calis, “para aywanka kadagita addim ket dika makapagbasa. Kaykayatmo ti agaywan ngem ti agbasa?” 


       “Pagyanak ngarud ‘diay ili? ‘Diay yan ni... ‘sinno ni Apo Saling? Ken sisiak?”


       Nagkikinnita dagiti tallo.


       “Iti dakkel a balay... Umaynaka kadkaduaen ni lelangmo,” kinuna daydi Tatang Amin.


       Diak pay idi ammo no ania ti kunkunada a dakkel a balay. Diak pay met ammo no asino daydi kunkunada nga Apo Saling.


       Sakbay a nagpailikami, intugotnak daydi Lelang Calis iti karayan.


       “Inka pay agdigos sakbay nga agpailita,” kinunana. Nangitugot iti malo ken batia a nangikargaanna iti labaanna.


       Diak ninamnama a daydi ti maudi a panagdigosko iti Karayan Baduang.


       Naannayas ti ayus ti karayan. Nakalitlitnaw ti danum nga aguy-uyas kadagiti babassit ken dalumpinas a bato. Maanninawan pay dagiti babassit a lames nga agkimawkimaw. Naawis ti imatangko ket agsublisubli iti lagipko dagiti mayan-anud a nagango a bulong agingga a maisalat iti nagruyag a sanga iti pagpikuran ti agus. Nalagipko daydi gabat a naalaw daydi Tatang Amin.


       Naanus daydi Lelang Calis a nanglidlid kaniak. Naidumduma ti lamuyot ti panangkusona iti buokko a sinabonanna iti sabon a paglaba—awan ngata pay idi iti nabanglo a sabon.


       “Inton addatan idiay ili,” kinunana bayat ti pananglidlidlidna kaniak, “dika agal-alikuteg, wen? Diak kayat nga ungtandaka.”


       “Apay, naungetda, ‘Lang?”


       “Saan met... ngata. Ngem diak kayat nga adda mangung-unget kenka. Maysa pay, diak ammo no kasano ti kapautko a mangyamo kenka. Inton mairuammon ti bagbagim, agsubliakton ditoy away.”


       “Ay, diak kayat a panawandak, ‘lang! Diak kayat ti agbati idiay!”


       “Basta. Dimo liplipatan dagiti insursuromi kenka ditoy away. Tandaanam amin. Kayatko a dumakkelka a nasayaat nga ubing... Tapno di met kuna da Don Rafael a didaka insursuro.”


       Apagisu a makaibalaybay daydi Lelang Calis iti likud ti balay idi adda nagsardeng a karison iti sango ti balay. Nalasinko ti dimsaag. Daydi kanayon nga agitultulod iti abastomi; daydi Manong Rico.


       “’Nia, intayon?” kinunana idi makaasideg. Naipigket dagiti naamo a matana kaniak.


       Adda daydi nanang ken daydi Tatang Amin nga agur-uray iti isasangpet ti mangsukon kadakami iti daydi Lelang Calis. Nakanganga daydi Eliseo a kumitkita kadakami.


       Sakbay nga impalugandak iti karison, inarakupnak daydi nanang. Nariknak ti naisalsalumina nga irut ti arakupna, a kasla ketdin saankaminton nga agkita. Nagmaratubbog dagiti matana. Kinuso laeng daydi Tatang Amin ti buokko.


       “Dagiti insursurok, dimo liplipatan, Samar, a?” agarup di nakasngaw ti timek daydi nanang. Adda intanamitimna, nga ipapanko ita, a kasna la kuna: dinak liplipatan, nakkong, a? Inyamlidna iti suli dagiti matana ti gayadan ti manggas ti kimonana.


       Naluyaanak ket diak koman kayat ti rumuk-at iti arakupna ngem binagkatnakon daydi Lelang Calis.


       Nagbabayak iti daydi Eliseo, a diak impagarup a daydin ti naudi a pannakakitak kenkuana ta natay kano a nagsakit bayat ti kaaddak iti ili.


       Taltaluntonenen ti karison ti akaba a tambak nga agpalaud sakbay a sumagpat iti lipit, sa iti kamino real, ngem di pay la nalapsi dagiti matak kadagiti pinanawak a nangisursurot iti panagkitada. Kas iti daydi Eliseo, diak met ninamnama a daydin ti naudi a pannakakitak iti daydi Tatang Amin. Naammuak idi agbaybayagakon idiay ili a sinippit ti uleg iti naminsan a papanna panagkalap idiay Karayan Baduang. Naidanonna pay la ti biagna iti paraangan, nakapadarada pay la iti sumagmamano a manok nga insulluopdan sa kano idi iti kilikilina, ngem dida naalaw ti biagna.


       Dandanin mangalipuspos ti init idi makadanonkami iti ili. Nanangadtangadak kadagiti nalabasanmi a pasdek ta daddadakkelda nga amang ngem dagiti pinan-aw ken binulo a balbalay idiay Subek. Adu pay la ti pinan-aw ken binulo ngem adu metten ti nagtagisim ken kayo ti didingna.


       Ngem awan ti nakitak a parnged a taraken kadagiti inaladan nupay adda pay la manok nga agkakarukay iti paraangan.


       No namin-ano a nagsikkosikko daydi Manong Rico sakbay a nakadanonkami iti kangrunaan a kalsada iti tengnga ti ili, iti asideg ti munisipio.


       Insardeng daydi Manong Rico ti karison iti batog ti kadakkelan a balay iti daydi a ligason. Dua a grado daydi a balay. Langana ti nalagda ti tabla a didingna, kulintipay dagiti tawa, sim ti atepna. Adda naisiping a karinderia. Nalawa ti naaladan a paraangan a napunno iti agduduma a kita ti agbunga a kaykayo; ken naparaigidan kadagiti agsabsabong a muyong. Natalna ti agkubkubukob a pamusian iti suli, nga adda sinallukobanna a sumagmamano a piek.


       Nangngegko ti agngiwngiwat a babai iti likud ti balay.


       “Agbakbaketka la a di makaaw-awat iti sao!” nangngegko ti bir-itna. Idi pay laeng, impapankon a dakkel a tao ti agsasao uray no diak pay nakita. Kinitak daydi Lelang Calis. “Padi... Ammos, kitaem man daytoy...”


       Kinitak daydi Manong Rico; insublatko daydi Lelang Calis.


       “Ni Apo Saling daydiay,” kinitanak ni Manong Rico.


       “Isu ti nagpaala kenka, apok,” kinuna daydi Lelang Calis.


       Kimmiapetak ket iniggamak ti takiag daydi lelang.


       “Nauyong...?”


       Adda agarup duapulo ti tawenna a matartaranta a rummuar-sumrek iti karinderia. Nagsardeng idi mariparna ti nagsardeng a karison iti sango ti balay. Miniranakami. Nagtalangkiaw sa nagdardaras a rimmuar, nga immasideg kadakami.


       “Ay, Mang Rico!” matartaranta. “Naranaanyo ti kaunget ni ulang,” agarup arasaas ti timekna a sangkataliawna ti uneg.


       “Umayko la koma ibaga. Daytoy, insangpetkon ni Sinamar...”


       Nasingada idi sumungad, manipud iti uneg, ti sumanatsat pay laeng a nalukmeg a babai a sangkakanuskosna ti nabengbeng a buokna. Agarup tallopulo ti tawenna. Nakatugaw iti wheelchair nga idurduron ti panayagen, napudaw a lalaki a nagbado iti puraw a kamiseta nga awan ti kueliona; adda dua a butonesna iti sirok ti tengngedna. Kasla aglanglanga nga artista, no iladawak ita. Ngem naem-em dagiti bibigna, saan a makatalna dagiti matana.


       “Naimbag nga aldawyo, Manang Saling,” inlugay daydi Manong Rico. “Daytoyen ni Sinamar.”


       Nagsardeng nga agkabkabukab daydi Manang Saling ket kellaat nga immulimek ti aglawlaw.


       “Tumakderka man,” kinunana.


       Agmarmarakedkedak a nagtungpal, nga iggemnak daydi lelang. Impangato nga impababanak a kinita daydi Manang Saling. Inur-urayko ti panagbettak ti timekna.


       “Dakkelka gayamen,” natalnan ti timekna; ngem adda latta nadlawko a turay iti ayugna. “Rico,” kinitana daydi Manong Rico, “awan panawenko ita... dugyot dagitoy katulongak. Baliwakto a kasarita dayta Sinamar. Ipanmon ken ni tatang. Agur-uray idiay dakkel a balay. Ngem agsublikanto ta adda pagsaritaanta... sakbay nga umawayka.”


       “W-wen, manang.”


       Impannak ni Manong Rico iti aglanglanga nga antigo a napintek a balay a mangtantan-aw iti pangadaywen a baybay iti amianan. Dua kadsaaran met laeng, kulintipay dagiti tawa, nabebengbeng a tabla ti talebna. Saan a mailinged iti kinaantigona ti kaadun ti tawen a pinalabasna. Iti dagup dagiti balbalay iti purok, masinunuo a daydi a balay ti kadakkelan ti italtalimeng.


       Awan unay ti adu a muyong iti arubayan ti balay ngem nalawa ti kaniogan iti abagatanenna. Adda narangpaya a pinuon ti kayo iti sidiran ti balay ket nakitak ti puraw a kabalio nga agrikrikus iti bassit a kuadra. Nalagipko ti nakitkitak a kabalio a nagsaksakayan ti kunada a kumaw idiay Subek. Iti saan unay nga adayo iti gayadan ti kaniogan iti daya, nalawa ti wangwang a lote nga adda saggaysa a naitugkel a krus. Naammuak idi agangay a daydi kano tatang ti nanglukat iti dayta a kamposanto.


       Panayagen ti lakay a napintek a naidarekdek iti sango ti balay. Naitugkel iti sikiganna ti ballatinaw a sarukod a nairut ti panangpetpetna iti killo a putan daytoy. Naem-em dagiti bibigna a paglanglangoyan ti apagbettak nga isem bayat ti di pannakalapsi dagiti matana iti yanmi a simmangpet.


       Naulimek dagiti dua a katulongan a mangar-aramid iti rebbengenda iti sidiran ti balay; sabali dagiti nadlawko a makumikom iti kosina.


       Diak pay nakadissaag iti karison idi nadlawko ti mabilbilang ngem natanang nga addang ti lakay nga immasideg bayat ti panangitugketugkelna iti ballatinaw a sarukodna. Saan a nalapsi dagit matana kaniak.


       Pimmartak ti askawna a nangsabat kadakami iti daydi Lelang Calis idinto a bitbit daydi Manong Rico ti tampipik a nagyanan dagiti aruatek.


       Nagsardengak iti sango ti lakay. Tinangadko. Iti panagkitak, tumukno iti nasin-aw a langit ti takderna. Iti panangdumogna kaniak, arigna adda batombalani a namagsabat kadagiti matami.


       “Sinamar, anakko!” inyesngawna. Inibbatanna ti sarukodna sanak dinagdagus a binagkat. Agarup diak makaanges iti irut ti panangarakupna kaniak. Agtantanamitim iti diak naawatan malaksid ti agarup arasaas a naganko. Nasay-opko ti nataengan ngem nakidser nga asepna. Diak naawatan ngem kas man la nakataltalged ti riknak iti ikut dagiti nabisked a takiagna. “Kinail-iliwka iti nabayag!” kinunana bayat ti naannad a panangibabana kaniak.


       Inam-amlid daydi Lelang Calis dagiti suli ti matana bayat ti panangbuybuyana kadakami.


       Tatangko gayam daydi impagpagarupko a kumaw! Daydi kanayon a makitkitak idiay kataltalonan ti Subek nga agkabkabalio. 


       Immadu ti tao iti aglawlaw.


       Saan a nailaksid iti imatangko dagiti ubbing a kumitkita kaniak. Tallo a lallaki ken tallo a babbai. Maysa kadagiti lallaki ti naisalumina ti kadakkelna, a mangkalkallabay kadagiti dua a lallaki a babbabassit ngem isu.


       Adda balasitang, agarup agtawen iti kinse wenno desiseis, a nagparang iti sakaanan ti agdan. Napintas iti nakusnaw a kayumanggi a kudilna ken iti apagsurok ngata a lima kadapan a tayagna. Pagat-abaga ti natingra ti ngisitna a buokna. Naisem dagiti matana. Kas man la pangawis iti imatang ti nakusnaw a nalabaga a kasla pilkat a siding iti kanigid a pingpingna.


       “A, sikan ni Sinamar?” napasig ti timekna.


       “Marie!” inyallawatko. Diak kayat ti naganko a Sinamar; nagan ti baket! Diak naisina dagiti matak iti kanigid a pingpingna... Kunak idi no isu a kasdi ti naganna. Zenaida gayam.


       “Isu,” ni Tatang Paer ti simmungbat, “ti adim, Siding.”


       “Naimbag ta addakayon... Nakasaganan ti pangaldaw,” kinuna ni Manang Siding.


       Pagammuan, adda nagdardaras a baket a naggapu iti likud ti balay; ipumpunasna ti dua a dakulapna iti pandilingna. Immabay iti lakay. Rimmaniag dagiti matana a nakakita kadakami.


       “Ne, addaka metten, gabat!” impasaksakna a di nalapsi dagiti matana kaniak. “Dakkelen ni Gabat!”


       Tinangadko daydi Lelang Calis idinto a  simmalipengpengak kenkuana. Kinitak met daydi Manong Rico.


       Gabat? Apay nga inawagannak iti gabat?


       Nalagipko dagiti al-alawenda a mayanud a troso iti Karayan Baduang. Nangngegko idin a gabat ti awagda kadagidiay a kayo.


       Apay, gabatak ngata?


       Nasiputak ti kasla nabennat a lastiko nga itataliaw daydi Tatang Paer iti daydi baket. Limmidem ti rupana.


       “Dimo met aw-awagan ti gabat, a, dayta ubing, Biang!” kinuna ti lakay. Naammuak idi agangay a Bibiana ti nagan ti baket, ken in-inaudi a kabsat daydi tatang. Ken lelang daydi kadakkelan kadagidi tallo a lallaki nga ubbing.


       “Hi-hi, angawko laeng, manong... Dakkelkan, gabat... ay, Sinamar!” inulit daydi Ikit Biang.


       Nagtartaray a timmallikud idi kinusilapan daydi tatang.


       Kinibinnak daydi tatang nga inyuli ken inturong iti kosina. Simmaruno daydi Lelang Calis. Saan a pinalubosan daydi tatang daydi Manong Rico a nagawid a di nakapangaldaw.


       Inyam-ammonak daydi tatang kadagiti katulongan. Masmaslegak ta karkarna ti nakabagbagas a panangkitkitada kaniak.


       “Kas nangnangngegyon, isu ti buridekko ket tulonganyo koma a mangyamo iti bagbagina kadakayo,” kinuna daydi tatang. “Diyo koma idaddaduma. Manipud ita, ibilangyon a miembro ti kaamaak.”


       “Adda gayam adingkon,” naisem daydi Manang Siding a nakiabay kaniak iti dakkel a lamisaan. Dadakkel a latok ti inusarmi. Idiay Subek, nakirosan a likud ti niog ti duyogmi, ken kayo ti platomi.


       Malaksid iti kappuros a natnateng nga inabrawda, nalingta pay a munamon ti matandaanak nga impasangoda kadakami. No pampanunotek ita, saan unay a nabaknang ti taraon a naipasango ngem ti kinakarkarna ti panangsaraboda kaniak ti nakaidumaanna. Diak unay naimas ti nangan ta agturturay idi ti pannakaslegko. No manen taliawennak daydi tatang ket isemannak no agtugmok dagiti matami. No kua manen, simsimanna ti anisado iti kopitana—napaliiwko idi agangay a di sumango iti panganan nga awan ti sangakopita nga anisadona.


       Daydi Manong Rico ti dadakkel ti kammetna; kasla mabisbisinan unay. Inas-asistirannak daydi Lelang Calis a nangan, a no manen, taliawenna daydi tatang ket maawatak ita a kasla adda idi pagkinkinnaawatan dagiti agpingki a matada.


       Naipatuldo kadakami iti daydi Lelang Calis ti naituding a siledmi. Sadiay ti nangipalunipinanna, iti bassit nga almason iti suli, kadagiti gargaretmi.


       Inikkandakami iti kallaba nga ules a binakol, ken nadalus ti supotna a pungan.


       Iti kadarrapat a kuarto, nasiripko dagiti libro ken magasin iti lamiseta; nakitak sadiay daydi Manang Siding nga agur-urnos sakbay a simrekkami iti daydi Lelang Calis iti kuartomi.


       Diak nagawidan ti riknak. Naawisak a napan manen simmirip iti kuarto daydi Manang Siding.


       Nadlawnak.


       “Adda masapulmo?” dinamagna.


       “Librom dagita...”


       “Manang, kunam. Wen, librok.”


       “Agbasbasaka... manang?”


       “Dita Pagudpud Academy. Agturposakton no umay a tawen. Kunada, innaladaka ditoy ta pagbasaennaka kano ni tatang. Kayatmo ti agbasa?”


       Nagsasaruno ti tung-edko.


       “Nabasam aminen dagita librom, manang?”


       “Saan pay. Magustuam ti agbasa?”


       Nagsasaruno manen ti tung-edko.


       “Ammom ti agbasan?”


       Nagwingiwingak.


       “Bay-am ta sursuruankanto.”


       Nagsasaruno manen ti tung-edko.


       “Kayatko koman ti agbasa ‘di napan a tawen,” kinunak, “ngem dinak met inawat ‘di mistra. Diak kano pay magaw-at ti lapayagko.”


       Nagkatawa daydi Manang Siding.


       Pinidutko ti maysa a librona. Inap-aprosak ti akkubna.


       Dimi nadlaw ti kaadda daydi tatang iti ridaw, nga umis-isem a dumdumngeg kadakami.


       “Kayatmo ti agbasan?” dinamagna.


       Nagtung-edak.


       “Tatang, kunam.”


       “’Sinnot’ nagaramid ti libro?” kinunak a diak insina ti panagkitak iti libro nga ap-aprosak pay laeng.


       “’Sinno, kunam?” miningmingannak daydi tatang; kasla di namati iti saludsodko. “’Sinno, kunam? Hmm, mannurat,” kinuna ti amak.


       Kinibinnak nga inturong iti siledna. Iti salas, nalabsanmi ti dakkel a butubutuag a ballatinaw a nalagaan iti way.


       Napasarimadengak iti sango ti ridaw. Nadlawko nga antigo amin dagiti gamigamna iti uneg.


       Ballatinaw ti katre a naaplagan iti puraw a binakol. Abel-Iloko ti supot ti pungan, a puraw met laeng, a nakaiparabawan ti nakupin a sabali a binakol nga ules, a puraw met. Ballatinaw met dagiti adigi ti katre a nakaibitinan ti puraw nga abel-Iloko met laeng, a naisalapay a moskitero. Puraw met dagiti maipalpalayupoy a kortina dagiti tawa.      


       Iti sabali a suli, adda dakkel a lakasa, a ballatinaw met laeng, ken maris balitok ti tutulbekanna.


       Uray ti lamiseta iti suli a nakaiparabawan ti desarming a lampara, ballatinaw met. Iti abay ti lampara, adda magasin a nayurnos. Iti abay ti lamiseta, ballatinaw met ti butaka a nalagaan iti way.


       Naawis ti imatangko iti magasin. Nagin-inayadak nga immasideg.


       “Bannawag dayta,” kinuna daydi tatang a nakadlaw kaniak.


       Nabengbeng daydi kopia nga immuna a naiggamak. Nasurok ngata a sangagasut ti panidna.


       “Napipintas dagiti mabasbasa dita—maammuamto no makasursurokan nga agbasa... isurokanto. Nalalaing amin dagiti mannurat. Padaspadasek met ti agsuratsurat. Drama, saan a sarita wenno nobela; adda kopiak dita lakasa... Ubingka pay tapno maawatam dagitoy; masursuromto amin dagitoy no dumakkelka ken ammomon ti agbasa.”


       Saanak a nakaturog a dagus iti immuna a rabiik iti dakkel a balay. Nagay-ayam iti mugingko dagiti nasaksiak iti nagmalem.


       Makitkitak ti isem daydi tatang.


       Ken daydi Manang Siding.


       Ken ti kopia ti Bannawag.


       Mangmangngegko met ti katawa daydi Ikit Biang. Ken ti kinunana: Ne, addaka metten, gabat!


       Apagsingising ti init iti sumuno nga agsapa idi riniingnak daydi Lelang Calis.


       “Agriingkan, apok,” umis-isem a nangikkat iti ulesko. “Laglagipem, awantan idiay Subek. Sursuruem ti agriing iti nasapa... tapno awan ti masasao dagiti tao ditoy.”


       “Naungetda kadi, ‘lang?” kinunak bayat ti panangkupinko iti ulesko, kas nasursurok iti daydi nanang.  


       “Dita pay ammo. Ngem nasaysayaat no awan ti masasaoda kadata. Nangruna ket ni tatangmo ti mangpaadal kenka.”


       Idi nakapamigatkamin, dinamag daydi Lelang Calis no ania ti maitulongna kadagiti dua a katulongan.


       Immulogak met idi nakitak dagiti lima nga ubbing a nakitak idi kalman, iti sirok ti narukbos nga anangka iti abagatan ti balay. Tumangtangadda iti yanko.


       Inasitgak ida.


       “Ania’t naganyo?” dinamagko.


       “Siak ni Amboy,” inyagaw a dagus ti kadakkelan. “Aponak ni lelangko... ni Lelang Biang.”


       “Siak ni Rodring,” kinuna ti kabassitan ken kangisitan kadagiti lallaki.


       “Siat met ni Tony,” kinuna ti kabusnagan.


       “Dakayo?” kinitak dagiti babbai.


       “Siak ni Sabel,” kinuna ti kabusnagan kadagiti babbai. “Tatangko ni Tatang Rico.”


       “A, ni Manong Rico?” kinunak.


       “Wen, antika kano,” kinunana.


       “Siak met ni Simang,” kinuna ti maikadua a babai; agkataytayagkami ngata. “Adda kabsatko a lalaki, ni Manong Bening.”


       “Siak ni...”


       “Sika ni Sinamar,” inyagaw ni Amboy; nakadakdakkel ti iwa ti isemna. “Ammomin no sinnoka; idi pay la sakbay a sumangpetka. Anaknaka kano ni Lilong Paer!”


       “Sinamar ti naganmo... anti!” kinuna ni Sabel a nagkinni nga immisem.


       “Anti?” napadiwigak. “Nagubingak pay, antinakon? Samar, kunam lattan. Kayatko, aggagayyemtayo lattan. Awan ti anti-anti!”


Kasdi ti panangrugi ti pannakailiwliwagko iti iliwko idiay Subek.


AGDUDUO DAGIDI PINANAWANMI a nasangpetanmi idiay Coromina. Mailadawan ti nakaro a kapsutda!


Piman! Awan gayam ti namanawanmi nga isaangda; nalipatak nga imbatian ida iti igatangda iti pannakaituon ti panunotko iti napananmi. Awan met ngarud idi da Jimmy ta mabalinda koma ti sumublat. Impakadana sakbay a pimmanawkami, a mapanda umamo kadagiti katkatuganganenna.


Nagpadespensarak iti daydi Lelang Pilang. Saanakon a nagsukat, dinardarasko a napan intienda ti sobrami a nagplete.


Saanen a nagbayag da Jimmy. Naragsak a nagpakada. Naurnos kanon ti parikutda. Nagyaman iti panagkakaduami iti ababa a panawen.


Inkeddengko met ti yaakarmi iti Buenviaje, nga asideg met la iti Coromina.


Maikamanonton ti Buenviaje a pagakarak? Ditoyen ti nangrugianmi ken ni Samar nga ipatpategko, iti naragragsak a biag... wenno panagtuok?